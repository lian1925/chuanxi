
<!DOCTYPE html>

<html lang="en">

<head>
  <meta charset="UTF-8">
  <meta name="viewport" content="width=device-width, initial-scale=1.0">
  <meta http-equiv="X-UA-Compatible" content="ie=edge">
  <link rel="icon" type="image/png" href="/img/robot.png">
  <link rel="stylesheet" href="/css/style.css">
  <title>
    小沙丘的网络漫游记
  </title>
<link rel="stylesheet" href="/css/prism-ghcolors.css" type="text/css"></head>
<body>
  <script>
    if (/mobile/i.test(navigator.userAgent) || /android/i.test(navigator.userAgent)){
      document.body.classList.add('mobile');            
    } else{
      document.body.classList.add('pc');
			document.getElementsByTagName("html")[0].style.fontSize="62.5%";
    }
  </script>
  <div class="container">
<!-- 用于文章页面的顶部，提供返回主页和主题页的按键 -->
<!-- 头部开始 -->

<div id="header">
    <p>小沙丘的网络漫游记
      <span> » 
        <a href="/home/">首页</a>
      </span>
      
      <span> » 
          <a href="/tags/周易集解/">
            周易集解
          </a>
      </span>
      
    </p>
</div>

<!-- 头部结束 -->



<!-- 分类组件，放置于文章页面的顶部，提供上(或下)一篇导航按键。 -->
<div class="asset-nav">
    <div class="entry-categories">
      <p>分类：
        <span> 
            <a href="/tags/周易集解/">
              周易集解
            </a>
        </span>
      </p>
    </div>
    <div class="entry-location-mobile">
        <span>
            
            <a href="/2017/10/22/yi-jijie-3/">
              ⇐ 
            </a>
        </span>
        <span>
            
            <a href="/2017/10/22/yi-jijie-5/">
              ⇒
            </a>
        </span>
    </div>
    <div class="entry-location">
        <P>上一篇：
                <a href="/2017/10/22/yi-jijie-3/">
                    卷三 | 周易集解
                </a>
        </P>
        <P>下一篇：

                <a href="/2017/10/22/yi-jijie-5/">
                    卷五 | 周易集解
                </a>
        </P>
    </div>
</div>

<div class="post">
<h1>卷四 | 周易集解</h1>
<div class="post-meta">
  <p>作者： Lian</p>
  <p>日期：
    2017年10月22日 16:10
  </p>
</div>
      

<div class="page">
    <p>《序卦》曰：履而泰，然后安，故受之以泰。泰者，通也。</p>
<p>崔觐曰：以礼导之，必通。通然后安，所谓君子以辩上下，定民志，通而安也。</p>
<p>(乾下坤上)。泰：小往大来，吉、亨。</p>
<p>虞翻曰：阳息坤反，否也。坤阴诎外，为小往。乾阳信内，称大来。天地交，万物通，故“吉、亨”。</p>
<p>《彖》曰：泰，小往大来，吉、亨。</p>
<p>蜀才曰：此本坤卦。小，谓阴也。大，谓阳也。天气下，地气上，阴阳交，万物通，故“吉、亨”。</p>
<p>则是天地交而万物通也；</p>
<p>何妥曰：此阴在道泰也。夫泰之为道，本以通生万物。若天气上腾，地气下降，各自闭塞，不能相交，则万物无由得生。明万物生，由天地交也。</p>
<p>上下交而其志同也；</p>
<p>何妥曰：此明人事泰也。上之与下，犹君之与臣，君臣相交感，乃可以济养民也。天地以气通，君臣以志同也。</p>
<p>内阳而外阴，内健而外顺；</p>
<p>何妥曰：此明天道也。阴阳之名，就爻为语。健顺之称，指卦为言。顺而阴居外，故曰“小往”。健而阳在内，故曰“大来”。</p>
<p>内君子而外小人，</p>
<p>崔觐曰：此明人事也。阳为君子，在内，健于行事。阴为小人，在外，顺以听命。</p>
<p>君子道长，小人道消也。</p>
<p>《九家易》曰：谓阳息而升，阴消而降也。阳称息者，长也。起复成巽，万物盛长也。阴言消者，起姤终乾。万物成熟。成熟则给用，给用则分散。故阴用特言消也。</p>
<p>《象》曰：天地交泰，</p>
<p>荀爽曰：坤气上升，以成天道。乾气下降，以成地道。天地二气，若时不交，则为闭塞。今既相交，乃通泰。</p>
<p>后以财成天地之道，</p>
<p>虞翻曰：后，君也。阴升乾位。坤，女主，故称后。坤富，称财。守位以人，聚人以财，故曰“成天地之道”。</p>
<p>辅相天地之宜，以左右民。</p>
<p>虞翻曰：相，赞。左右，助之。震为左，兑为右，坤为民，谓以阴辅阳。《诗》曰：宜民宜人，受禄于天。</p>
<p>郑玄曰：财，节也。辅，相。左右，助也。以者，取其顺阴阳之节，为出内之政。春崇宽仁，夏以长养，秋教收敛，冬敕盖藏，皆可以成物助民也。</p>
<p>初九：拔茅茹，以其汇，征吉。</p>
<p>王弼曰：茅之为物，拔其根而相牵引也。茹，相牵引之貌也。三阳同志，俱志在外。初为类首，已举，则从若茅茹也。上顺而应，不为违距，进皆得志。故“以其类，征吉”也。</p>
<p>《象》曰：拔茅征吉，志在外也。</p>
<p>虞翻曰：否泰反其类，否巽为茅。茹，茅根。艮为手。汇，类也。初应四，故拔茅茹以汇。震为征，得位应四，征吉。外，谓四也。</p>
<p>九二：包荒，</p>
<p>翟玄曰：荒，虚也。二五相应，五虚无阳，二上包之。</p>
<p>用冯河，不遐遗。</p>
<p>荀爽曰：河出于乾，行于地中。阳性欲升，阴性欲承。冯河而上，不用舟航。自地升天，道虽辽远，三体俱上，不能止之，故曰“不遐遗”。</p>
<p>朋亡，得尚于中行。</p>
<p>荀爽曰：中，谓五。坤为朋，朋亡而下，则二上居五，而行中和矣。</p>
<p>《象》曰：包荒，得尚于中行，以光大也。</p>
<p>虞翻曰：在中称包。荒，大川也。冯河，涉河。遐，远；遗，亡也。失位变得正，体坎。坎为大川，为河。震为足。故“用冯河”。乾为远，故“不遐遗”。兑为朋，坤虚无君，欲使二上，故“朋亡”。二与五易位，故得上于中行。震为行，故“光大也”。</p>
<p>九三：无平不陂，无往不复。</p>
<p>虞翻曰：陂，倾。谓否上也。平，谓三。天地分，故平。天成地平，谓危者使平，易者使倾。往，谓消外。复，谓息内。从三至上，体复。终日乾乾，反复道。故“无平不陂，无生不复”。</p>
<p>艰贞无咎。勿恤其孚，于食有福。</p>
<p>虞翻曰：艰，险。贞，正。恤，忧。孚，信也。二之五，得正，在坎中，故“艰贞”。坎为忧。故“勿恤”。阳在五孚，险坎为孚，故有孚。体噬嗑食也。二上之五据四，则三乘二。故“于食有福”也。</p>
<p>《象》曰：无平不陂，天地际也。</p>
<p>宋衷曰：位在乾极，应在坤极，天地之际也。地平极则险陂，天行极则还复，故曰“无平不陂，无往不复”也。</p>
<p>六四：翩翩，不富以其邻，</p>
<p>虞翻曰：二五变时，四体离飞，故“翩翩”。坤虚无阳，故“不富”。兑西震东，故称“其邻”。三阴乘阳，不得之应。《象》曰：“皆失实也。”</p>
<p>不戒以孚。</p>
<p>虞翻曰：谓坤。邑人不戒，故使二升五，信来孚邑，故“不戒以孚”。二上体坎，中正。《象》曰：“中心愿也。”与比邑人不诫同义也。</p>
<p>《象》曰：翩翩不富，皆失实也。</p>
<p>宋衷曰：四互体震，翩翩之象也。阴虚阳实，坤今居上，故言“失实也”。</p>
<p>不戒以孚，中心愿也。</p>
<p>《九家易》曰：乾升坤降，各得其正。阴得承阳，皆阳心之所愿也。</p>
<p>六五：帝乙归妹，以祉元吉。</p>
<p>《九家易》曰：五者，帝位，震象称乙，是为帝乙。六五以阴处尊位，帝者之姊妹。五在震后，明其为妹也。五应于二，当下嫁二。妇人谓嫁曰归。故言“帝乙归妹”。谓下居二，以中和相承，故“元吉”也。</p>
<p>虞翻曰：震为帝，坤为乙。帝乙，纣父。归嫁也。震为兄，兑妹，故嫁妹。祉，福也。谓五变体离，离为大腹，则妹嫁而孕，得位正中，故“以祉元吉”也。</p>
<p>《象》曰：以祉元吉，中以行愿也。</p>
<p>《九家易》曰：五下于二，而得中正，故言“中以行愿”也。</p>
<p>上六：城复于隍，</p>
<p>虞翻曰：否艮为城，故称城坤为积土。隍，城下沟。无水称隍，有水称池。今泰反否，乾坏为土，艮城不见，而体复象，故“城复于隍”也。</p>
<p>勿用师，自邑告命，贞吝。</p>
<p>虞翻曰：谓二，动时体师。阴皆乘阳，行不顺，故“勿用师”。坤为自邑，震为言，兑为口，否巽为命。今逆陵阳，故“自邑告命”。命逆不顺，阴道先迷，失实远应，故“贞吝”。</p>
<p>《象》曰：城复于隍，其命乱也。</p>
<p>《九家易》曰：乾当来上，不可用师而拒之也。自邑者，谓从坤性而降也。告命者，谓下为巽，宣布君之命令也。三阴自相告语，俱下服顺承乾也。城复于隍，国政崩也。坤为乱，否巽为命，交在泰上，故“其命乱也”。</p>
<p>《序卦》曰：物不可以终通，故受之以否。</p>
<p>崔觐曰：物极则反，故不终通而否矣，所谓“城复于隍”者也。</p>
<p>(坤下乾上)。否：否之匪人，不利君子贞，大往小来。</p>
<p>虞翻曰：阴消乾，又反泰也。谓三。比坤灭乾，以臣弑其君子弑其父，故曰“匪人”。阴来灭阳，君子道消，故“不利君子贞”。阴信阳诎，故“大往小来”。则是天地不交而万物不通，与比三同义也。</p>
<p>《彖》曰：否匪人，不利君子贞。</p>
<p>崔觐曰：否，不通也。于不通之时，小人道长，故云“匪人”。君子道消，故“不利君子贞”也。</p>
<p>大往小来，</p>
<p>蜀才曰：此本乾卦。大往，阳往而消。小来，阴来而息也。</p>
<p>则是天地不交而万物不通也。</p>
<p>何妥曰：此明天道否也。</p>
<p>上下不交而天下无邦也。</p>
<p>何妥曰：此明人事否也。泰中言志同，否中云无邦者，言人志不同，必致离散，而乱邦国。崔觐曰：君臣乖阻，取乱之道，故言“无邦”。</p>
<p>内阴而外阳，内柔而外刚，</p>
<p>崔觐曰：阴、柔，谓坤。阳、刚，谓乾也。</p>
<p>内小人而外君子。小人道长，君子道消也。</p>
<p>崔觐曰：君子在野，小人在位之义也。</p>
<p>《象》曰：天地不交，否。</p>
<p>宋衷曰：天地不交，犹君臣不接。天气上升，而不下降；地气沈下，又不上升。二气特隔，故云“否”也。</p>
<p>君子以俭德辟难，不可荣以禄。</p>
<p>虞翻曰：君子谓乾，坤为营，乾为禄，难谓坤为弑君故以“俭德辟难”。巽为入伏，乾为远，艮为山，体遁象，谓辟难远遁入山，故“不可营以禄”。营，或作荣。俭，或作险。</p>
<p>孔颍达曰：言君子于此否时，以节俭为德，辟其危难，不可荣华其身，以居禄位。若据诸侯公卿而言，是辟时群小之难，不可重受官爵也。若据王者言之，谓节俭为德，辟阴阳厄运之难，不可自重荣贵而骄逸也。</p>
<p>初六：拔茅茹以其汇，贞吉，亨。</p>
<p>荀爽曰：拔茅茹，取其相连，汇者，类也。合体同包，调坤三爻同类相连，欲在下也。贞者，正也。谓正居其所则“吉”也。</p>
<p>《象》曰：拔茅贞吉，志在君也。</p>
<p>《九家易》曰：阴志在下，欲承君也。</p>
<p>案：初六，巽爻。巽为草木，阳爻为木，阴爻为草。初六阴爻，草茅之象也。</p>
<p>六二：包承，小人吉，大人否，亨。</p>
<p>荀爽曰：二与四同功，为四所包，故曰“包承”也。小人，二也。谓一爻独居，间象相承，得系于阳，故“吉”也。大人，谓五。乾坤分体，天地否隔，故曰“大人否”也。二五相应，否义得通，故曰“否，亨”矣。</p>
<p>《象》曰：大人否享，不乱群也。</p>
<p>虞翻曰：否，不也”物三称群，谓坤三阴乱弑君，大人不从，故“不乱群”也。</p>
<p>六三：包羞。《象》曰：包羞，位不当也。</p>
<p>荀爽曰：卦性为否，其义否隔。今以不正，与阳相承，为四所包，违义失正，而可羞者，以“位不当”故也。</p>
<p>九四：有命，无咎，畴离祉。</p>
<p>《九家易》曰：巽为命。谓受五之命，以据三阴，故“无咎”。无命而据，则有咎也。畴者，类也。谓四应初据三，与二同功，故阴类皆离祉也。离，附。祉，福也。阴皆附之，故曰有福。谓下三阴离，受五四之福也。</p>
<p>《象》曰：有命无咎，志行也。</p>
<p>荀爽曰：谓志行于群阴也。</p>
<p>九五：休否，大人吉。</p>
<p>《九家易》曰：否者消卦，阴欲消阳。故五处和居正，以否绝之。乾坤异体，升降殊隔，卑不犯尊，故“大人吉”也。</p>
<p>其亡其亡，</p>
<p>荀爽曰：阴欲消阳，由四及五，故曰“其亡其亡”。谓坤性顺从，不能消乾使亡。</p>
<p>系于包桑。</p>
<p>荀爽曰：包者，乾坤相包也。桑者，上玄下黄，以象乾坤也。乾职在上，坤体在下，虽欲消乾，系其本体，不能亡也。</p>
<p>京房曰：桑有衣食人之功，圣人亦有天覆地载之德，故以喻。</p>
<p>陆绩曰：包，本也。言其坚固不亡，如以巽绳系也。</p>
<p>案：其亡其亡，近死之嗟也。其与几同。几者，近也。九五居否之时，下包六二。二互坤艮，艮山坤地，地上即田也。五互巽木，田上有木，莫过于桑。如曰“其亡其亡，系于苞桑”。言五二包系，根深蒂固，若山之坚，如地之厚者也。虽遭危乱，物莫能害矣。</p>
<p>郑玄曰：犹纣囚文王于羑里之狱，四臣献珍异之物，而终免于难，系于包桑之谓。</p>
<p>《象》曰：大人之吉，位正当也。</p>
<p>崔觐曰：得位居中也。</p>
<p>上九：倾否，先否后喜。</p>
<p>侯果曰：倾为覆也。否穷则倾矣。倾犹否，故“先否”也。倾毕则通，故“后喜”也。</p>
<p>《象》曰：否终则倾，何可长也。</p>
<p>虞翻曰：否终必倾，盈不可久，故“先否”。下反于初，成益，体震，民说无疆，故“后喜”。以阴剥阳，故不可久也。</p>
<p>《序卦》曰：物不可以终否，故受之以同人。</p>
<p>崔觐曰：否终则倾，故同于人。通而利涉矣。</p>
<p>(离下乾上)。同人：同人于野，亨。</p>
<p>郑玄曰：乾为天，离为火。卦体有巽，巽为风。天在上，火炎上而从之，是其性同于天也。火得风，然后炎上益炽，是犹人君在上施政教，使天下之人和同而事之。以是为人和同者，君之所为也。故谓之“同人”。风行无所不遍，遍则会通之德大行，故曰“同人于野，亨”。</p>
<p>利涉大川，利君子贞。</p>
<p>崔觐曰：以离文明，而合乾健。九五中正，同人于二，为能通天下之志，故能“利涉大川，利君子之贞”。</p>
<p>《彖》曰：同人，</p>
<p>《九家易》曰：谓乾舍于离，同而为日。天日同明，以照于下。君子则之，上下同心，故曰“同人”。</p>
<p>柔得位得中，而应乎乾，曰同人。</p>
<p>蜀才曰：此本夬卦。九二升上，上六降二，则“柔得位得中，而应乎乾”。下奉上之象，义同于人，故曰“同人”。</p>
<p>同人曰：同人于野，亨，利涉大川，乾行也。</p>
<p>虞翻曰：旁通师卦。巽为同，乾为野。师震为人。二得中应乾。故曰“同人于野，亨”。此孔子所以明嫌表微。师震为夫，巽为妇，所谓二人同心。故不称君臣、父子、兄弟、朋友，而故言人耳。乾四上失位，变而体坎，故曰“利涉大川，乾行也”。</p>
<p>侯果曰：九二升上，上为郊野，是“同人于野”而得通者，由乾爻上行耳。故特曰“乾行也”。</p>
<p>文明以健，中正而应，君子正也。</p>
<p>何妥曰：离为文明，乾为刚健。健非尚武，乃以文明。应不以邪，乃以中正。故曰“利君子贞”也。</p>
<p>唯君子为能通天下之志。</p>
<p>虞翻曰：唯，独也。四变成坎。坎为通、为志。故“能通天下之志”。谓五以类族辩物，圣人作而万物睹。</p>
<p>崔觐曰：君子谓九五。能舍已同人，以通天下之志。若九三、九四，以其人臣，则不当矣。故爻辞不言同人也。</p>
<p>《象》曰：天与火，同人。</p>
<p>荀爽曰：乾舍于离，相与同居，故曰“同人”也。</p>
<p>君子以类族辩物。</p>
<p>虞翻曰：君子谓乾。师坤为类，乾为族。辩，别也。乾，阳物。坤，阴物。体姤，天地相遇，品物咸章，以乾照坤。故“以类族辩物”。谓方以类聚，物以群分。孔子曰：君子和而不同，故于同人象见，以“类族辩物”也。</p>
<p>初九：同人于门，无咎。</p>
<p>虞翻曰：乾为门，谓同于四，四变应初，故“无咎”也。</p>
<p>《象》曰：出门同人，又谁咎也。</p>
<p>崔觐曰：刚而无应，比二以柔，近同于人，出门之象，“又谁咎矣”。</p>
<p>案：初九，震爻。帝出乎震。震为大涂，又为入门出门之象也。</p>
<p>六二：同人于宗，吝。</p>
<p>荀爽曰：宗者，众也。三据二阴，二与四同功，五相应，初相近，上下众阳，皆欲与二为同，故曰“同人于宗”也。阴道贞静，从一而终，今宗同之，故“吝”也。</p>
<p>《象》曰：同人于宗，吝道也。</p>
<p>侯果曰：宗，谓五也。二为同人之主，和同者之所仰也。有应在五，唯同于五，过五则否，不能大同于人，则为主之德吝狭矣。所同虽吝，亦妻臣之道也。</p>
<p>九三：伏戎于莽，升其高陵，三岁不兴。</p>
<p>虞翻曰：巽为伏，震为草莽，离为戎。谓四变时三在坎中，隐伏自藏，故“伏戎于莽”也。巽为高，师震为陵，以巽股升其高陵。爻在三。乾为岁。兴，起也。动不失位，故“三岁不兴”也。</p>
<p>《象》曰：伏戎于莽，敌刚也。三岁不兴，安行也。</p>
<p>崔觐曰：与二相比，欲同人焉。盗憎其主，而忌于五，所以隐兵于野，将以袭之，故曰“伏戎于莽”。五既居上，故曰“升其高陵”。一爻为一年，自三至五，频遇刚敌，故“三岁不兴，安可行也”。</p>
<p>案：三互离巽，巽为草木，离为戈兵，伏戎于莽之象也。</p>
<p>九四：乘其庸，弗克攻，吉。</p>
<p>虞翻曰：巽为庸，四在巽上，故“乘其庸”。变而承五。体讼，乾刚在上。故“弗克攻”，则“吉”也。</p>
<p>《象》曰：乘其庸，义弗克也。其吉，则困而反则也。</p>
<p>王弼曰：处上攻下，力能乘庸者也。履非其位，与三争二。二自应五，三非犯已，攻三求二，尤为效之。违义伤礼，众所不与。势虽乘墉，义终弗克，而得吉者，以困而反正则也。</p>
<p>九五：同人先号咷而后笑，大师克相遇。</p>
<p>虞翻曰：应在二。巽为号咷，乾为先，故“先号咷”。师震在下，故“后笑”。震为后笑也。乾为大，同人反师，故“大师”。二至五，体姤遇也，故“相遇”。</p>
<p>《象》曰：同人之先，以中直也。大师相遇，言相克也。</p>
<p>侯果曰：乾德中直，不私于物，欲天下大同，方始同二矣。三四失义，而近据之，未获同心，故“先号咷”也。时须同好，寇阻其途，以言相克，然后始相遇，故笑也。</p>
<p>《九家易》曰：乾为言。</p>
<p>上九：同人于郊，无悔。</p>
<p>虞翻曰：乾为郊。失位无应，与乾上九同义，当有悔。同心之家。故“无悔”。</p>
<p>《象》曰：同人于郊，志未得也。</p>
<p>侯果曰：独处于外，同人于郊也。不与内争，无悔吝也。同人之时，唯同于郊，“志未得也”。</p>
<p>《序卦》曰：与人同者，物必归焉，故受之以大有。</p>
<p>崔觐曰：以欲从人，物必归已，所以成大有。</p>
<p>(乾下离上)。大有：元亨。</p>
<p>虞翻曰：与比旁通。柔得尊位大中，应天而时行，故“元亨”也。</p>
<p>姚规曰：互体有兑，兑为泽，位在秋也。乾则施生，泽则流润，离则长茂，秋则成收，大富有也。大有，则“元亨”矣。</p>
<p>郑玄曰：六五体离，处乾之上，犹大臣有圣明之德，代君为政，处其位，有其事而理之也。元亨者，又是能长群臣以善，使嘉会礼通，若周公摄政，朝诸侯于朋堂，是也。</p>
<p>《彖》曰：大有，柔得尊位，大中而上下应之，曰大有。</p>
<p>王弼曰：处尊以柔，居中以大。体无二阴，以分其应，上下应之，靡所不纳，大有之义也。</p>
<p>其德刚健而文明，应乎天而时行，是以元亨。</p>
<p>虞翻曰：谓五，以日应乾而行于天也。时，谓四时也。大有亨。比初动成震为春；至二，兑为秋。至三，离为夏。坎为冬。故曰“时行”。以乾亨坤，是以“元亨”。</p>
<p>《象》曰：火在天上，大有。</p>
<p>荀爽曰：谓夏，火王在天，万物并生，故曰“大有”也。</p>
<p>君子以遏恶扬善，顺天休命。</p>
<p>虞翻曰：遏，绝。扬，举也。乾为扬善，坤为遏恶，为顺。以乾灭坤。体夬，扬于王庭。故“遏恶扬善”。乾为天休，二变时，巽为命，故“顺天休命”。</p>
<p>初九：无交害，匪咎，艰则无咎。</p>
<p>虞翻曰：害谓四。四离火，为恶人，故“无交害”。初动，震为交。比坤为害。匪，非也。艰，难，谓阳动比初成屯。屯，难也。变得位，艰则无咎。</p>
<p>《象》曰：大有初九，无交害也。</p>
<p>虞翻曰：害，谓四。</p>
<p>九二：大车以载，有攸往，无咎。</p>
<p>虞翻曰：比坤为大车，乾来积上，故“大车以载”。往，谓之五。二失位，变得正应五。故“有攸往无咎”矣。</p>
<p>《象》曰：大车以载，积中不败也。</p>
<p>卢氏曰：乾为大车，故曰“大车以载”。体刚履中，可以任重，有应于五。故所积皆中，而不败也。</p>
<p>九三：公用亨于天子，小人弗克。</p>
<p>虞翻曰：天子谓五。三，公位也。小人谓四。二变得位，体鼎象。故“公用亨于天子”。四折鼎足，覆公餗，故小人不克也。</p>
<p>《象》曰：公用亨于天子，小人害也。</p>
<p>虞翻曰：小人，谓四也。</p>
<p>九四，匪其尫，无咎。</p>
<p>虞翻曰：匪，非也。其位尫。足尫，体行不正，四失位，折震足，故“尫”。变而得正，故“无咎”。尫或作彭，作旁声，字之误。</p>
<p>《象》曰：匪其尫，无咎，明辩折也。</p>
<p>虞翻曰：折之离，故“明辩折也”。四在乾则尫；在坤为鼠；在震噬用胏得金矢；在巽折鼎足，在坎为鬼方；在离焚死；在艮旅于处，言无所容；在兑睽孤孚厉。三百八十四爻，独无所容也。</p>
<p>六五：厥孚交如，威如吉。</p>
<p>虞翻曰：孚，信也。发而孚二，故“交加”。乾称威，发得位，故“威如吉”。</p>
<p>《象》曰：厥孚交如，信以发志也。威如之吉，易而无备也。</p>
<p>侯果曰：其体文明，其德中顺。信发乎志，以覃于物。物怀其德，以信应君。君物交信，厥孚交如也。为卦之主，有威不用，唯行简易，无所防备。物感其德，翻更畏威，威如之吉也。</p>
<p>上九：自天右之，吉，无不利。</p>
<p>虞翻曰：谓乾也。右，助也。大有通比，坤为自，乾为天，兑为右，故“自天右之”。比坤为顺，乾为信。天之所助者顺，人之所助者信。履信思顺，又以尚贤，故“自天右之，吉无不利”。</p>
<p>王弼曰：余爻皆乘刚，已独乘柔顺也。五为信德，而已履焉，履信者也。居丰富之代，物不累心，高尚其志，尚贤者也。爻有三德，尽夫助道，故《系辞》具焉也。</p>
<p>《象》曰：大有上吉，自天右也。</p>
<p>《九家易》曰：上九说五，以柔处尊，而自谦损。尚贤奉已，上下应之，为乾所右，故吉且利也。</p>
<p>《序卦》曰：有大者不可以盈，故受之以谦。</p>
<p>崔觐曰：富贵而自遗其咎，故有大者不可盈。当须谦退，天之道也。</p>
<p>(艮下坤上)。谦：亨。</p>
<p>虞翻曰：乾上九来之坤，与履旁通。天道下济，故亨。彭城蔡景君说：剥上来之三。</p>
<p>君子有终。</p>
<p>虞翻曰：君子谓三。艮终万物，故“君子有终”。</p>
<p>郑玄曰：艮为山，坤为地。山体高，今在地下，其于人道，高能下下，谦之象。亨者，嘉会之礼，以谦而为主。谦者，自贬损以下人，唯艮之坚固，坤之厚顺，乃能终之，故君子之人有终也。</p>
<p>《彖》曰：谦亨。</p>
<p>《九家易》曰：艮，山。坤，地。山至高，地至卑，以至高下至卑，故曰“谦”也。谦者兑世，艮为兑合，故“亨”。</p>
<p>天道下济而光明，</p>
<p>荀爽曰：乾来之坤，故“下济”。阴去为离，阳来成坎，日月之象，故“光明”也。</p>
<p>地道卑而上行。</p>
<p>侯果曰：此本剥卦。乾之上九来居坤三，是“天道下济而光明”也。坤之六三上升乾位，是“地道卑而上行”者也。</p>
<p>天道亏盈而益谦，</p>
<p>虞翻曰：谓乾盈履上，亏之坤三，故“亏盈”。贵处贱位，故“益谦”。</p>
<p>崔觐曰：若日中则昃，月满则亏，损有余以补不足，天之道也。</p>
<p>地道变盈而流谦，</p>
<p>虞翻曰：谦二以坤变乾盈。坎动而润下，水流湿，故“流谦”也。</p>
<p>崔觐曰：高岸为谷，深谷为陵，是为变盈而流谦，地之道也。</p>
<p>鬼神害盈而福谦，</p>
<p>虞翻曰：鬼谓四。神谓三。坤为鬼害，乾为神福，故“鬼神害盈而福谦”也。</p>
<p>崔觐曰：朱门之家，鬼阚其室，黍稷非馨，明德惟馨，是其义矣。</p>
<p>人道恶盈而好谦。</p>
<p>虞翻曰：乾为好，为人。坤为恶也。故人道恶盈。从上之三，故“好谦”矣。崔觐曰：满招损，谦受益，人之道也。</p>
<p>谦，尊而光，卑而不可逾，</p>
<p>虞翻曰：天道远，故“尊光”。三位贱，故“卑”。坎水就下，险弱难胜，故“不可逾”。</p>
<p>君子之终也。</p>
<p>孔颍达曰：尊者有谦，而更光明盛大。卑者有谦，而不逾越，是君子之终也。言君子能终其谦之善，而又获谦之福，故曰“君子有终”也。</p>
<p>《象》曰：地中有山，谦。</p>
<p>刘表曰：地中有山，以高下下，故曰“谦”。谦之为道，降已升人，山本地上，今居地中，亦降体之义，故为谦象也。</p>
<p>君子以捋多益寡，称物平施。</p>
<p>虞翻曰：君子谓三。捋，取也。艮为多；坤为寡；乾为物，为施；坎为平。谦乾盈益谦，故“以捋多益寡，称物平施”。</p>
<p>侯果曰：裒，聚也。《彖》云：天道益谦，则谦之大者，天益之以大福；谦之小者，天益之以小福。故君子则之，以大益施大德，以小益施小德，是“称物平施”也。</p>
<p>初六：谦谦君子，用涉大川，吉。</p>
<p>荀爽曰：初最在下，为谦。二阴承阳，亦为谦。故曰“谦谦”也。二阴一阳，相与成体，故曰“君子”也。九三体坎，故“用涉大川，吉”也。</p>
<p>《象》曰：谦谦君子，卑以自牧也。</p>
<p>《九家易》曰：承阳卑谦，以阳自牧养也。</p>
<p>六二：鸣谦，贞吉。</p>
<p>姚信曰：三体震，为善鸣，二亲承之，故曰“鸣谦”。得正处中，故“贞吉”。</p>
<p>《象》曰：鸣谦贞吉，中心得也。</p>
<p>崔觐曰：言中正心与谦相得。</p>
<p>虞翻曰：中正谓二。坎为心也。</p>
<p>九三：劳谦，君子有终，吉。</p>
<p>荀爽曰：体坎为劳，终下二阴，君子有终，故“吉”也。</p>
<p>《象》曰：劳谦君子，万民服也。</p>
<p>荀爽曰：阳光居五，自卑下众，降居下体，君有下国之意也。众阴皆欲捴阳上居五位，群阴顺阳，故“万民服也”。</p>
<p>六四：无不利，捴谦。</p>
<p>荀爽曰：四得位处正，家性为谦，故“无不利”。阴欲捴三，使上居五，故曰“捴谦”。捴，犹举也。</p>
<p>《象》曰：无不利捴谦，不违则也。</p>
<p>《九家易》曰：阴捴上阳，不违法则。</p>
<p>六五：不富以其邻，</p>
<p>荀爽曰：邻谓四与上也。自四以上乘阳，乘阳失实，故皆不富，五居中有体，故总言之。</p>
<p>利用侵伐，无不利。</p>
<p>荀爽曰：谓阳利侵伐来上，无敢不利之者。</p>
<p>《象》曰：利用侵伐，征不服也。</p>
<p>荀爽曰：不服，谓五也。</p>
<p>案：六五离爻。离为戈兵，侵伐之象也。</p>
<p>上六：鸣谦，利用行师，征邑国。</p>
<p>虞翻曰：应在震，故曰“鸣谦”。体师象，震为行，坤为邑国，利五之正，已得从征，故“利用行师，征邑国”。</p>
<p>《象》曰：鸣谦，志未得也，可用行师，征邑国也。</p>
<p>《九家易》曰：阴阳相应，故“鸣谦”也。虽应不承，故“志未得”。谓下九三可行师来上。坤为邑国也；三应上，上呼三征，来居五位，故曰“利用行师征邑国”也。</p>
<p>案：上六兑爻。兑为口舌，鸣谦之象也。</p>
<p>《序卦》曰：有大而能谦，必豫。故受之以豫。</p>
<p>郑玄曰：言国既大而能谦，则于政事恬豫。雷出地奋豫，行出而喜乐之意。</p>
<p>(坤下震上)。豫：利建侯、行师。</p>
<p>郑玄曰：坤，顺也。震，动也。顺其性而动者，莫不得，得其所，故谓之豫。豫，喜逸说乐之貌也。震又为雷，诸侯之象。坤又为众，师役之象。故“利建侯、行师”矣。</p>
<p>虞翻曰：复初之四，与小畜旁通。坤为邦国，震为诸侯。初至五，体比象。四利复初，故“利建侯”。三至上，体师象，故“行师”。</p>
<p>《彖》曰：豫，刚应而志行，</p>
<p>△侯果曰四为卦主，五阴应之，刚志大行，故曰“刚应而志行”。</p>
<p>顺以动，豫。</p>
<p>崔觐曰：坤下震上，顺以动也。</p>
<p>豫顺以动，故天地如之，</p>
<p>虞翻曰：小畜，乾为天。坤为地。如之者，谓天地亦动，以成四时，而况建侯行师。言其皆应而豫也。</p>
<p>而况建侯行师乎！</p>
<p>《九家易》曰：震为建侯，坤为行师；建侯所以兴利，行师所以除害。利兴害除，民所豫乐也。天地有生杀，万物有始终。王者盛衰，亦有迭更，犹武王承乱，而应天地。建侯行师，奉辞除害，民得豫说，君得安乐也。</p>
<p>天地以顺动，</p>
<p>虞翻曰：豫变通小畜。坤为地。动初至三成乾，故天地以顺动也。</p>
<p>故日月不过，而四时不忒。</p>
<p>虞翻曰：过谓失度，忒，差迭也。谓变初至需，离为日，坎为月，皆得其正，故“日月不过”。动初时，震为春。至四，兑为秋。至五，坎为冬。离为夏。四时位正，故“四时不忒”。通变之谓事，盖此之类。</p>
<p>圣人以顺动，则刑罚清而民服。</p>
<p>虞翻曰：清，犹明也。动初至四，兑为刑。至坎，为罚。坎、兑体正，故“刑罚清”。坤为民，乾为清，以乾乘坤，故“民服”。</p>
<p>案：帝出震，圣人也。坎为法律，刑罚也。坤为众，顺而民服也。</p>
<p>豫之时义大矣哉。</p>
<p>虞翻曰：顺动天地，使日月四时，皆不过差。刑罚清而民服，故“义大”也。</p>
<p>《象》曰：雷出地奋，豫。</p>
<p>崔觐曰：震在坤坤，故言“雷出地”。雷，阳气，亦谓龙也。夏至后，阳气极而一阴生。阴阳相击，而成雷声。雷声之疾，有龙奋迅豫跃之象，故曰“奋豫”。</p>
<p>先王以作乐崇德，殷荐之上帝，以配祖考。</p>
<p>郑玄曰：奋，动也。雷动于地上，而万物乃豫也。以者，取其喜佚动摇，犹人至乐，则手欲鼓之，足欲舞之也。崇，充也。殷，盛也。荐，进也。上帝，天帝也。王者功成作乐，以文得之者，作钥舞；以武得之者，作万舞；各充其德而为制。祀天帝以配祖考者，使与天同飨其功也。故《孝经》云：郊祀后稷以配天，宗祀文王于明堂，以配上帝是也。</p>
<p>初六：鸣豫，凶。</p>
<p>虞翻曰：应震善鸣，失位，故“鸣豫，凶”也。</p>
<p>《象》曰：初六鸣豫，志穷凶也。</p>
<p>虞翻曰：体剥蔑贞，故“志穷凶也”。</p>
<p>六二：介于石，</p>
<p>虞翻曰：介，纤也。与四为艮，艮为石，故“介于石”。</p>
<p>不终日，贞吉。</p>
<p>虞翻曰：与小畜通，应在五。终变成离，离为日，得位。欲四争复初，已得休之。故“不终日，贞吉”。</p>
<p>《象》曰：不终日，贞吉，以中正也。</p>
<p>侯果曰：得位居中，柔顺正一，明豫动之可否，辩趣舍之权宜。假如坚石，不可移变，应时则改，不待终日。故曰豫之正吉。</p>
<p>六三：盱豫悔，迟有悔。《象》曰：盱豫有悔，位不当也。</p>
<p>王弼曰：履非其位，承动豫之主。若其雎盱而豫，悔亦至焉。迟而不从，豫之所疾，进退离悔，位不当也。</p>
<p>向秀曰：雎盱，小人喜说、佞媚之貌也。</p>
<p>九四：由豫，大有得，勿疑，朋盍戠。</p>
<p>侯果曰：为豫之主，众阴所宗，莫不由之以得其豫。体刚心直，志不怀疑，故得群物依归，朋从大合，若以簪菾之固括也。</p>
<p>虞翻曰：由，自从也。据有五阴，坤以众顺，故“大有得”。得群阴也。坎为疑，故“勿疑”。小畜兑为朋。盍，合也，坤为盍。戠，聚会也。坎为聚，坤为众，众阴并应，故“朋盍戠”。戠，旧读作撍，作宗也。</p>
<p>《象》曰：由豫，大有得，志大行也。</p>
<p>崔觐曰：以一阳而众阴从已合簪交欢，故其“志大行”也。</p>
<p>六五：贞疾，恒不死。</p>
<p>虞翻曰：恒，常也。坎为疾。应在坤，坤为死。震为反生。位在震中，与坤体绝。故“贞疾，恒不死”也。</p>
<p>《象》曰：六五贞疾，乘刚也。恒不死，中未亡也。</p>
<p>侯果曰：六五居尊，而乘于四，四以刚动，非已所乘。乘刚为政，终亦病。若“恒不死”者，以其中也。</p>
<p>上六：冥豫，成有渝，无咎。</p>
<p>虞翻曰：应在三。坤为冥。渝，变也。三失位，无应，多凶。变乃得正，体艮成。故“成有渝，无咎”。</p>
<p>《象》曰：冥豫在上，何可长也？</p>
<p>荀爽曰：阳性冥昧，居尊在上，而犹豫说，故不可长。</p>

</div>
</div>

<!-- 文档信息 -->
<div class="post-foot">
  <h3>文档信息</h3>
  <ul>
    <li>版权声明：自由转载-非商用-非衍生-保持署名（
      <a href="http://creativecommons.org/licenses/by-nc-nd/3.0/deed.zh">创意共享3.0许可证</a>）
    </li>
    <li>作者：Lian</li>
    <li>日期：2017年10月22日 16:10</li>
  </ul>
</div>
      


<div class="content-comment">
  <h2>留言</h2>
  
  
<div id="" class="item-comment">
  <p class="author">
    
    lian <span>说：</span>
  </p>

  <div class="content">
      <blockquote>
        <pre>引用xiaotian044500的发言：</pre>
        看来这么想的不在少数啊, 确实挺像的.
        </blockquote>
        哈哈
  </div>
    
</div>
		
</div>

<!-- 评论输入组件，填写数据：留言，称呼，电子邮件 -->

<div class="form-comment">
  <h2>
		我要发表看法
	</h2>


	<form method="post" action="" 
	 onsubmit="return pleaseWait()">
	 <!-- 留言正文 -->
	 
		
<p>
	<label for="comment-content">
		您的留言:
	</label>
</p>

<p>
	<textarea 
	id="comment-content" 
	name="content" 
	rows="10" cols="50">
	</textarea>
</p>

		<!-- 姓名 -->
	 
		
<p>
	<label for="comment-author">
		您的大名:
	</label>
</p>

<p>
	<input 
	id="comment-author" 
	name="author" 
	size="30" 
	value=""
	pattern="^.*+$"
	required
	>
	<span class="hint">
			 «-必填
	</span
</p>


		<!-- 微信 -->
	 
		
<p>
	<label for="comment-wechat">
		您的微信:
	</label>
</p>

<p>
	<input 
	id="comment-wechat" 
	name="wechat" 
	size="30" 
	value=""
	pattern="^[a-zA-Zd_]{5,}$"
	
	>
	<span class="hint">
			 «-选填，不公开
	</span
</p>


		<!-- 电子邮箱 -->
		
		
<p>
	<label for="comment-email">
		电子邮箱：
	</label>
</p>

<p>
	<input 
	id="comment-email" 
	name="email" 
	size="30" 
	value=""
	pattern="^[a-zA-Z0-9_-]+@[a-zA-Z0-9_-]+(.[a-zA-Z0-9_-]+)+$"
	
	>
	<span class="hint">
			 «-选填，不公开
	</span
</p>


		<p>
			<input type="submit" class="submit-button" value="发表">
			<span class="hint"> «- 点击按钮</span>
		</p>
	</form>

</div>


<!-- data:{
	name:'',
	type:'passwor',
	label:'您的大名',
	hint:'',
	pattern:'[A-z]{3}',
	required:"required"
} -->

<div class="footer">
  Copyright @ <a href="/">lian</a> | 2009-2018
</div>
</div>
</body>

</html>

