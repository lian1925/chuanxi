
<!DOCTYPE html>

<html lang="en">

<head>
  <meta charset="UTF-8">
  <meta name="viewport" content="width=device-width, initial-scale=1.0">
  <meta http-equiv="X-UA-Compatible" content="ie=edge">
  <link rel="icon" type="image/png" href="/img/robot.png">
  <link rel="stylesheet" href="/css/style.css">
  <title>
    小沙丘的网络漫游记
  </title>
<link rel="stylesheet" href="/css/prism-ghcolors.css" type="text/css"></head>
<body>
  <script>
    if (/mobile/i.test(navigator.userAgent) || /android/i.test(navigator.userAgent)){
      document.body.classList.add('mobile');            
    } else{
      document.body.classList.add('pc');
			document.getElementsByTagName("html")[0].style.fontSize="62.5%";
    }
  </script>
  <div class="container">
<!-- 用于文章页面的顶部，提供返回主页和主题页的按键 -->
<!-- 头部开始 -->

<div id="header">
    <p>小沙丘的网络漫游记
      <span> » 
        <a href="/home/">首页</a>
      </span>
      
      <span> » 
          <a href="/tags/周易集解/">
            周易集解
          </a>
      </span>
      
    </p>
</div>

<!-- 头部结束 -->



<!-- 分类组件，放置于文章页面的顶部，提供上(或下)一篇导航按键。 -->
<div class="asset-nav">
    <div class="entry-categories">
      <p>分类：
        <span> 
            <a href="/tags/周易集解/">
              周易集解
            </a>
        </span>
      </p>
    </div>
    <div class="entry-location-mobile">
        <span>
            
            <a href="/2017/10/22/yi-jijie-2/">
              ⇐ 
            </a>
        </span>
        <span>
            
            <a href="/2017/10/22/yi-jijie-4/">
              ⇒
            </a>
        </span>
    </div>
    <div class="entry-location">
        <P>上一篇：
                <a href="/2017/10/22/yi-jijie-2/">
                    卷二 | 周易集解
                </a>
        </P>
        <P>下一篇：

                <a href="/2017/10/22/yi-jijie-4/">
                    卷四 | 周易集解
                </a>
        </P>
    </div>
</div>

<div class="post">
<h1>卷三 | 周易集解</h1>
<div class="post-meta">
  <p>作者： Lian</p>
  <p>日期：
    2017年10月22日 16:10
  </p>
</div>
      

<div class="page">
    <p>《序卦》曰：饮食必有讼，故受之以讼也。</p>
<p>郑玄曰：讼，犹争也，言饮食之会恒多争也。</p>
<p>(坎下乾上)。讼：有孚，</p>
<p>干宝曰：讼，离之游魂也。离为戈兵，此天气将刑杀，圣人将用师之卦也。讼，不亲也。兆民未识天命不同之意。</p>
<p>荀爽曰：阳来居二，而孚于初，故曰“讼有孚”矣。</p>
<p>窒惕，中吉，</p>
<p>虞翻曰：遁三之二也。孚谓二。窒，塞止也。惕，惧二也。二失位，故不言贞。遁将成否，则子弑父，臣弑君。三来之二，得中；弑不得行，故“中吉”也。</p>
<p>终凶。</p>
<p>虞翻曰：二失位，终止不变，则入于渊，故“终凶”也。</p>
<p>利见大人，不利涉大川。</p>
<p>侯果曰：大人，谓五也。断决必中，故“利见”也。讼是阴事，以险涉险，故“不利涉大川”。</p>
<p>《彖》曰：讼，上刚下险，险而健，讼。</p>
<p>卢氏曰：险而健者，恒好争讼也。</p>
<p>讼，有孚窒惕，中吉，刚来而得中也。</p>
<p>蜀才曰：此本遁卦。</p>
<p>案：二进居三，三降居二，是刚来而得中也。</p>
<p>终凶，讼不可成也。</p>
<p>王肃曰：以讼成功者，终必凶也。</p>
<p>王弼曰：凡不和而讼，无施而可，涉难特甚焉。唯有信而见塞惧者，乃可以得吉也。犹复不可以终，中乃吉也。不闭其源，使讼不至，虽每不枉，而讼至终竟，此亦凶矣。故虽复有信，而见塞惧，犹不可以为终，故曰“讼，有孚，窒惕，中吉，终凶”也。无善听者，虽有其实，何由得明。而令有信塞惧者，得其中吉，必有善听之主焉。其在二乎？以刚而来，正夫群小，断不失中，应其任矣。</p>
<p>案：夫为讼，善听之主者，其在五焉。何以明之？案爻辞：九五：讼，元吉。王氏注云：处得尊位，为讼之主，用其中正，以断枉直。即《彖》云：利见大人，尚中正，是其义也。九二《象》曰：不克讼，归逋窜也。自下讼上，患至掇也。九二居讼之时，自救不暇。讼既不克，怀惧逃归，仅得免其终凶祸，岂能为善听之主哉！年代绵流，师资道丧，恐传写字误，以五为二，后贤当审详之也。</p>
<p>利见大人，尚中正也。</p>
<p>荀爽曰：二与四讼，利见于五。五以中正之道，解其讼也。</p>
<p>不利涉大川，入于渊也。</p>
<p>荀爽曰：阳来居二，坎在下，为渊。</p>
<p>《象》曰：天与水违行，讼。</p>
<p>荀爽曰：天自西转，水自东流，上下违行，成讼之象也。</p>
<p>君子以作事谋始。</p>
<p>虞翻曰：君子谓乾。三来变坤，为作事。坎为谋。乾知大始。故“以作事谋始”。</p>
<p>干宝曰：省民之情，以制作也。武王故先观兵孟津，盖以卜天下之心，故曰“作事谋始”也。</p>
<p>初六：不永所事，小有言，终吉。</p>
<p>虞翻曰：永，长也。坤为事，初失位，而为讼始，故“不永所事”也。小有言，谓初四易位成震，言三食旧德，震象半见，故“小有言”。初变得正，故“终吉”也。</p>
<p>《象》曰：不永所事，讼不可长也。虽小有言，其辩明也。</p>
<p>卢氏曰：初欲应四，而二据之。蹔争，事不至永。虽有小讼，讼必辩明，故“终吉”。</p>
<p>九二：不克讼，归而逋。</p>
<p>虞翻曰：谓与四讼，坎为隐伏，故“逋”乾位刚在上，坎濡失正，故“不克”也。</p>
<p>其邑人三百户，无眚。</p>
<p>虞翻曰：眚，灾也，坎为眚，谓二变应五。乾为百，坤为户；三爻，故三百户。坎化为坤，故“无眚”。</p>
<p>《象》曰：不克讼，归逋窜也。</p>
<p>荀爽曰：三不克讼，故逋而归。坤称邑。二者，邑中之阳人。逋，逃也，谓逃失邑中之阳人。</p>
<p>自下讼上，患至掇也。</p>
<p>荀爽曰：下与上争，即取患害，如拾掇小物而不失也。坤有三爻，故云“三百户，无眚”。二者，下体之君。君不争，则百姓无害也。</p>
<p>六三：食旧德，贞厉，终吉。</p>
<p>虞翻曰：乾为旧德。食谓初。四二已变之正。三动得位，体噬嗑食。四变食乾，故“食旧德”。三变在坎，正危贞厉，得位二，故“终吉”也。</p>
<p>或从王事，无成。</p>
<p>虞翻曰：乾为王。二变否时，坤为事，故“或从王事”。道无成而代有终，故曰“无成”。坤三同义也。</p>
<p>《象》曰：食旧德，从上吉也。</p>
<p>侯果曰：虽失其位，专心应上，故能保全旧恩，食旧德者也。处两刚之间，而皆近不相得。乘二负四，正之危也。刚不能侵，故“终吉”也。</p>
<p>九四：不克讼，复即命渝，安贞吉。</p>
<p>虞翻曰：失位，故“不克讼”。渝变也。不克讼，故复位。变而成巽，巽为命令，故“复即命渝”。动而得位，故“安贞吉”。谓二已变坤安也。</p>
<p>《象》曰：复即命渝，安贞吉，不失也。</p>
<p>侯果曰：初既辩明，四讼妄也。讼既不克，当反就前理。变其诏命，则安静贞吉而不失初也。</p>
<p>九五：讼，元吉。《象》曰：讼，元吉，以中正也。</p>
<p>王肃曰：以中正之德，齐乖争之俗，元吉也。</p>
<p>王弼曰：处得尊位，为讼之主。用其中正，以断枉直。中则不过，正则不邪，刚则无所溺，公则无所偏。故“讼，元吉”。</p>
<p>上九：或锡之鞶带，</p>
<p>虞翻曰：锡谓王之锡命。鞶带，大带。男子鞶革。初四已易位，三二之正，巽为腰带，故“鞶带”。</p>
<p>终朝三拕之。</p>
<p>虞翻曰：位终乾上。二变时，坤为终。离为日，乾为甲。日出甲上。故称“朝”。应在三，三变时，艮为手，故“终朝三拕之”。使变应已，则去其鞶带。体坎乘阳，故象曰“不足敬也”。</p>
<p>侯果曰：褫(拕)，解也。乾为衣、为言，故以讼受服。</p>
<p>荀爽曰：二四争三，三本下体，取之有缘。或者，疑之辞也。以三锡二，于义疑矣。争竞争之世，分理未明，故或以锡二。终朝者，君道明。三者，阳成功也。君明道盛，则夺二与四，故曰“终朝三拕之”也。鞶带，宗庙之服。三应于上，上为宗庙。故曰“鞶带”也。</p>
<p>翟玄曰：上以六三锡下二阳，群刚交争，得不以让，故终一朝之间，各一夺之，为三拕。</p>
<p>《象》曰：以讼受服，亦不足敬也。</p>
<p>虞翻曰：服谓鞶带。终朝见褫(拕)，乾象毁坏。故“不足敬”。</p>
<p>《九家易》曰：初、二、三、四皆不正，以不正相讼，而得其服，故“不足敬”也。</p>
<p>《序卦》曰：讼必有众起，故受之以师。师者，众也。</p>
<p>崔觐曰：因争必起众相攻，故受之以师也。</p>
<p>(坎下坤上)。师：贞，丈人吉，无咎。</p>
<p>何晏曰：师者，军旅之名。故《周礼》云：二千五百人为师也。</p>
<p>王弼曰：丈人，严庄之称，有军正者也。为师之正，丈人乃吉。兴役动众，无功则罪，故“吉”乃“无咎”。</p>
<p>陆绩曰：丈人者，圣人也。帅师未必圣人，若汉高祖、光武应此义也。</p>
<p>崔觐曰：《子夏传》作大人，并王者之师也。</p>
<p>案：此《彖》云：师，众。贞，正也。能以众正，可以王矣。故老子曰：域中有四大，而王居其一焉。由是观之，则知夫为王者，必大人也，岂以丈人而为王哉！故，《乾·文言》曰：夫大人与天地合其德，与日月合其明，先天而天不违，后天而奉天时，天且不违，而况于人乎！况于行师乎！以斯而论，《子夏传》作大人，是也。今王氏曲解大人为丈人，臆云“严庄之称”，学不师古，匪说攸闻，既误违于经旨，辄改正作大人明矣。</p>
<p>《彖》曰：师，众也。贞，正也。能以众正，可以王矣。</p>
<p>虞翻曰：坤为众，谓二失位，变之五，为比。故“能以众正“，乃“可以王矣”。</p>
<p>荀爽曰：谓二有中和之德，而据群阴，上居五位，可以王也。</p>
<p>刚中而应，行险而顺，</p>
<p>蜀才曰：此本剥卦。案：上九降二，六二升上，是刚中而应，行险而顺也。</p>
<p>以此毒天下，而民从之，</p>
<p>干宝曰：坎为险，坤为顺，兵革刑狱，所以险民也。毒民于险中，而得顺道者，圣王之所难也。毒，荼，苦也。五刑之用，斩刺肌体，六军之锋，残破城邑，皆所以荼毒奸凶之人，使服王法者也。故曰“以此毒天下，而民从之”。毒以治民，明不获已而用之，故于彖象六爻，皆著戒惧之辞也。</p>
<p>吉又何咎矣。</p>
<p>崔觐曰：刚能进义，中能正众，既顺且应，行险戡暴，亭毒天下，人皆归往而以为王，“吉又何咎矣”。</p>
<p>《象》曰：地中有水，师。</p>
<p>陆绩曰：坎在坤内，故曰“地中有水”。师，众也。坤中众者，莫过于水。</p>
<p>君子以容民畜众。</p>
<p>虞翻曰：君子谓二。容，宽也。坤为民众，又畜养也。阳在二，宽以居之，五变执言时，有颐养象。故“以容民畜众矣”。</p>
<p>初六：师出以律，否臧凶。《象》曰：师出以律，失律凶也。</p>
<p>案：初六以阴居阳，履失其位，位既匪正，虽令不从。以斯行师，失律者也。凡首率师出必以律，若不以律，虽臧亦凶。故曰“师出以律，失律凶也”。</p>
<p>《九家易》曰：坎为法律也。</p>
<p>九二：在师中，吉，无咎。王三锡命。《象》曰：在师中吉，承天宠也。</p>
<p>《九家易》曰：虽当为王，尚在师中，为天所宠，事克功成。故“吉，无咎”。二非其位，盖谓武王受命而未即位也。受命为王，定天下以师。故曰“在师中，吉”。</p>
<p>王三锡命，怀万邦也。</p>
<p>荀爽曰：王谓二也。三者，阳德成也。德纯道盛，故能上居王位，而行锡命，群阴归之。故曰“王三锡命，怀万邦也”。</p>
<p>案：二互体震，震木。数三，王三锡命之象。《周礼》云：一命受职，再命受服，三命受位，是其义也。</p>
<p>六三：师或舆尸，凶。</p>
<p>虞翻曰：坤为尸，坎为车多眚。同人离为戈兵，为折首：失位乘刚无应，尸在车上，故“舆尸，凶”矣。</p>
<p>《象》曰：师或舆尸，大无功也。</p>
<p>卢氏曰：失位乘刚，内外无应，以此帅师必大败。故有舆尸之凶，功业大丧也。</p>
<p>六四：师左次，无咎。</p>
<p>荀爽曰：左谓二也，阳称左。次，舍也。二与四同功，四承五，五无阳，故呼二舍于五，四得承之，故“无咎”。</p>
<p>《象》曰：左次无咎，未失常也。</p>
<p>崔觐曰：偏将军居左。左次，常备师也。师顺用柔，与险无应，进取不可，次舍无咎，得位故也。</p>
<p>六五：田有禽，利执言，无咎。</p>
<p>虞翻曰：田谓二。阳称禽。震为言。五失位，变之正，艮为执。故“利执言，无咎”。</p>
<p>荀爽曰：田，猎也。谓二帅师禽五，五利度二之命，执行其言，故“无咎”也。</p>
<p>案：六五居尊失位，在师之时，盖由殷纣而被武王擒于鹿台之类是也。以臣伐君，假言田猎。六五离爻，体坤，离为戈兵，田猎行师之象也。</p>
<p>长子帅师，</p>
<p>虞翻曰：长子谓二，震为长子，在师中，故“帅师”也。</p>
<p>弟子舆尸，贞凶。</p>
<p>虞翻曰：弟子谓三。三体坎。坎震之弟而乾之子，失位乘阳，逆，故“贞凶”。</p>
<p>《象》曰：长子帅师，以中行也。</p>
<p>荀爽曰：长子谓九二也。五处中应二，二受任帅师，当上升五。故曰“长子帅师，以中行也”。</p>
<p>弟子舆尸，使不当也。</p>
<p>宋衷曰：弟子谓六三也。失位乘阳，处非所据。众不听从，师人分北，或败绩死亡，舆尸而还，故曰“弟子舆尸”。谓使不当其职也。</p>
<p>上六：大君有命，</p>
<p>虞翻曰：同人，乾为大君巽为有命。</p>
<p>干宝曰：大君，圣人也。有命，天命也。五常为王位，至师之家，而变其例者。上为郊也。故易位，以见武王亲征，与师人同处于野也。离上九曰：王用出征，有嘉折首。上六为宗庙，武王以文王行，故正开国之辞于宗庙之爻，明已之受命，文王之德也。故《书·泰誓》曰：予克纣，非予武，惟联文考无罪。纣克予，非朕文考有罪，惟予小子无良。开国，封诸侯也。承家，立都邑也。小人勿用，非所能矣。</p>
<p>开国承家，</p>
<p>虞翻曰：承，受也。坤为国。二称家。谓变乾为坤，欲令二上居五，为比，故“开国承家”。</p>
<p>荀爽曰：大君，谓二。师旅已息，既上居五，当封赏有功，立国命家也。开国，封诸侯。承家，立大夫也。</p>
<p>宋衷曰：阳当之五，处坤之中，故曰“开国”。阴下之二，在二承五，故曰“承家”。开国，谓析土地以封诸侯，如武王封周公七百里地也。承家立大夫，为差次立大夫。因采地名，正其功勋，行其赏禄。</p>
<p>小人勿用。</p>
<p>虞翻曰：阴称小人，坤虚无君，体迷复凶，坤成乾灭，以弑君，故“小人勿用”。</p>
<p>《象》曰：大君有命，以正功也。</p>
<p>虞翻曰：谓五多功，五动正位，故“正功也”。</p>
<p>干宝曰：汤武之事。</p>
<p>小人勿用，必乱邦也。</p>
<p>虞翻曰：坤反君道，故“乱邦也”。</p>
<p>干宝曰：楚灵、齐闵，穷兵之祸也。</p>
<p>《序卦》曰：众必有所比，故受之以比。比者，比也。</p>
<p>崔觐曰：方以类聚，物以群分，人众，则群类必有所比矣。上比相阿党，下比相和亲也。相党则相亲，故言比者比也。</p>
<p>(坤下坎上)。比：吉。</p>
<p>虞翻曰：师二上之五，得位，众阴顺从，比而辅之，故“吉”。与大有旁通。</p>
<p>《子夏传》曰：地得水而柔，水得土而流，比之象也。夫凶者生乎乖争，今既亲比，故云“比吉”也原筮元永贞，无咎。不宁方来，后夫凶。</p>
<p>干宝曰：比者，坤之归魂也。亦世于七月，而息来在已。去阴居阳，承乾之命，义与师同也。原，卜也。《周礼》三卜，一曰原兆。砷德变化，反归其所，四方既同，万国既亲，故曰“比吉”。考之蓍龟，以谋王业，大相东土，卜惟洛食，遂乃定鼎郏鄏。卜世三十，卜年七百，德善长于兆民，戩禄永于被业，故曰“原筮元永贞”。逆取顺守。居安如危，故曰“无咎”。天下归德，不唯一方，故曰“不宁方来”。后服之夫，违夭失人，必灾其身故曰“后夫凶”也。</p>
<p>《彖》曰：比，吉也。比辅也。下顺从也。</p>
<p>崔觐曰：下比于上，是下顺也。</p>
<p>原筮元永贞，无咎，以刚中也。</p>
<p>蜀才曰：此本师卦。</p>
<p>案：六五降二，九二升五，刚往得中，为比之主。故能原究筮道，以求长正，而“无咎”矣。</p>
<p>不宁方来，上下应也。</p>
<p>虞翻曰：水性流动，故“不宁”。坤阴为方，上下应之，故“方来”也。</p>
<p>后夫凶，</p>
<p>虞翻曰：后谓上，夫谓五也。坎为后，艮为背。上位在背后，无应乘阳，故“后夫凶”也。</p>
<p>其道穷也。</p>
<p>荀爽曰：后夫谓上六。逆礼乘阳，不比圣王，其义当诛，故“其道穷凶”也。</p>
<p>《象》曰：地上有水，比。</p>
<p>何宴曰：水性润下，今在地上，更相浸润，比之义也。</p>
<p>先王以建万国，亲诸侯。</p>
<p>虞翻曰：先王谓五。初阳已复。震为建，为诸侯。坤为万国，为腹，坎为心。腹心亲比，故“以建万国，亲诸侯”。《诗》曰：公侯腹心，是其义也。</p>
<p>初六：有孚比之，无咎。</p>
<p>虞翻曰：孚谓五。初失位，变来得正，故“无咎”也。</p>
<p>荀爽曰：初在应外，以喻殊俗，圣王之信，光被四表。绝域殊俗，皆来亲比，故“无咎”也。</p>
<p>有孚盈缶，终来有它，吉。</p>
<p>虞翻曰：坤器为缶。坎水流坤。初动成屯。屯者，盈也，故“盈缶”。终变得正，故“终来有它吉”。在内称来也。</p>
<p>《象》曰：比之初六，有它吉也。</p>
<p>荀爽曰：缶者应内，以喻中国。孚既盈满中国，终来及初，非应，故曰“它”也。《象》云：“有它吉”者，谓信及非应，然后吉也。</p>
<p>六二：比之自内，贞吉。</p>
<p>干宝曰：二在坤中。坤，国之象也。得位应五，而体宽大，君乐民人自得之象也，故曰“比之自内，贞吉”矣。</p>
<p>《象》曰：比之自内，不自失也。</p>
<p>崔觐曰：自内而比，不失已亲也。</p>
<p>六三：比之匪人。</p>
<p>虞翻曰：匪，非也，失位无应，三又多凶，体剥伤象，弑父弑君，故曰“匪人”。</p>
<p>《象》曰：比之匪人，不亦伤乎。</p>
<p>干宝曰：六三乙卯，坤之鬼吏。要比之家，有土之君也。周为木德，卯为木辰，同姓之国也。爻失其位，辰体阴贼，管蔡之象也。比建万国，唯去此人。故曰“比之匪人”，不亦伤王政也。</p>
<p>六四：外比之，贞吉。</p>
<p>虞翻曰：在外体，故称外。得位比贤，故贞吉也。</p>
<p>《象》曰：外比于贤，以从上也。</p>
<p>干宝曰：四为三公，在比之家，而得其位。上比圣主，下御列国，方伯之象也。能外亲九服，贤德之君，务宣上志，绥万邦也。故曰“外比于贤，以从上也”。</p>
<p>九五：显比。</p>
<p>虞翻曰：五贵多功，得位正中，初三以变体重明，故“显比”。谓显诸仁也。</p>
<p>王用三驱，失前禽，</p>
<p>虞翻曰：坎五称王。三驱，谓驱下三阴，不及于初，故“失前禽”。谓初已变成震，震为鹿，为惊走，鹿之斯奔，则“失前禽”也。</p>
<p>邑人不戒，吉。</p>
<p>虞翻曰：坤为邑师，震为人师。时坤虚无君，使师二上居五中，故不诫吉也。</p>
<p>《象》曰：显比之吉，位正中也。</p>
<p>虞翻曰：谓离象明。正上中也。</p>
<p>舍逆取顺，失前禽也。</p>
<p>虞翻曰：背上六，故“舍逆”。据三阴，故“取顺”。不及初，故“失前禽”。</p>
<p>邑人不戒，上使中也。</p>
<p>虞翻曰：谓二，使师二上居五中。</p>
<p>上六：比之无首，凶。</p>
<p>荀爽曰：阳欲无首，阴以大终。阴而无首，不以大终。故“凶”也。</p>
<p>虞翻曰：首，始也。阴道无成，而代有终，“无首，凶”。</p>
<p>《象》曰：比之无首，无所终也。</p>
<p>虞翻曰：迷失道，故无所终也。</p>
<p>《序卦》曰：比必有所畜，故受之以小畜。</p>
<p>崔觐曰：下顺从而上下应之，则有所畜矣。</p>
<p>韩康伯曰：由比而畜，故曰“小畜”也。</p>
<p>(乾下巽上)。小畜：亨。</p>
<p>侯果曰：四为畜主，体又称小，唯九三被畜，下刚皆通，是以“小畜，亨”也。</p>
<p>密云不雨，自我西郊。</p>
<p>崔觐曰：云如不雨，积我西邑之郊，施泽未通，以明小畜之义。</p>
<p>案：云雨者，阴之气也。今小畜五阳而一阴，既微少，才作密云，故未能为雨。四互居兑，西郊之象也。</p>
<p>《彖》曰：小畜，柔得位而上下应之，曰小畜。</p>
<p>王弼曰：谓六四也。成卦之义，在此一爻者也。体无二阴，以分其应，既得其位，而上下应之，三不能陵，小畜之义。</p>
<p>健而巽，刚中而志行，乃亨。</p>
<p>虞翻曰：需上变为巽，与豫旁通。豫四之坤初为复，复小阳潜，所畜者少，故曰“小畜”。二失位，五刚中正，二变应之，故“志行乃亨”也。</p>
<p>密云不雨，尚往也。</p>
<p>虞翻曰：密，小也。兑为密。需坎升天为云，坠地称雨。上变为阳，坎象半见。故“密云不雨，尚往也”。</p>
<p>自我西郊，施未行也。</p>
<p>虞翻曰：豫坤为自我。兑为西，乾为郊，雨生于西，故“自我西郊”。九二未变，故“施未行”矣。</p>
<p>荀爽曰：体兑位秋，故曰“西郊”也。时当收敛，臣不专赏，故“施未行”。喻文王也。</p>
<p>《象》曰：风行天上，小畜。</p>
<p>《九家易》曰：风者，天之命令也。今行天上，则是令未下行，畜而未下，小畜之义也。</p>
<p>君子以懿文德。</p>
<p>虞翻曰：君子，谓乾。懿，美也。豫坤为文。乾为德，离为明。初至四体夬，为书契。乾离照坤，故懿文德也。</p>
<p>初九：复自道，何其咎，吉。《象》曰：复自道，其义吉也。</p>
<p>虞翻曰：谓从豫四之初成复卦，故复自道。出入无疾，“朋来无咎，何其咎，吉。”乾称道也。</p>
<p>九二：牵复，吉。</p>
<p>崔觐曰：四柔得位，群刚所应，二以中和牵复自守，不失于行也。</p>
<p>《象》曰：牵复在中，亦不自失也。</p>
<p>虞翻曰：变应五，故不自失，与比二同义也。</p>
<p>九三：车说辐，</p>
<p>虞翻曰：豫、坤为车，为辐。至三成乾，坤象不见，故“车说辐”。马君及俗儒皆以乾为车，非也。</p>
<p>夫妻反目。</p>
<p>虞翻曰：豫震为夫，为反。巽为妻。离为目。今夫妻共在四，离火动上，目象不正，巽多白眼，夫妻反目。妻当在内，夫当在外，今妻乘夫而出在外，象曰“不能正室”。三体离需，饮食之道。饮食有讼，故争而反目也。</p>
<p>《象》曰：夫妻反目，不能正室也。</p>
<p>《九家易》曰：四互体离，离为目也。离既不正，五引而上，三引而下，故反目也。舆以轮成车，夫以妻成室。今以妻乘夫，其道逆，故“不能正室”。</p>
<p>六四：有孚，血去惕出，无咎。</p>
<p>虞翻曰：孚谓五。豫坎为血，为惕。惕，忧也。震为出，变成小畜，坎象不见，故血去惕出。得位承五，故“无咎”也。</p>
<p>《象》曰：有孚惕出，上合志也。</p>
<p>荀爽曰：血以喻阴。四阴，臣象。有信顺五。惕，疾也。四当去初，疾出从五，故曰“上合志也”。</p>
<p>九五：有孚挛如，富以其邻。</p>
<p>虞翻曰：孚五，谓二也。挛，引也。巽为绳。豫、艮为手。二失位，五欲其变，故曰“挛如”。以，及也。五贵，称富。邻，谓三。兑西震东，称邻。二变承三，故富以其邻，《象》曰“不独富”。二变为既济，与东西邻同义。</p>
<p>《象》曰：有孚挛如，不独富也。</p>
<p>《九家易》曰：有信，下三爻也。体巽，故“挛如”，如谓连接其邻。邻，谓四也。五以四阴作财，与下三阳共之，故曰“不独富也”。</p>
<p>上九：既雨既处，尚得载，妇贞厉。</p>
<p>虞翻曰：既，已也。应在三。坎水零雨。巽为处，谓二已变，三体坎雨，故“既雨既处”。坎云复天，坎为车，积载在坎上，故上得积载。巽为妇，坎成巽坏，故“妇贞厉”。</p>
<p>月几望，君子征凶。</p>
<p>虞翻曰：几，近也。坎月离日，上已正，需时成坎，与离相望。兑西震东，日月象对，故“月几望”。上变阳消，之坎为疑，故“君子征，有所疑”矣。与归妹、中孚“月几望”义同也。</p>
<p>《象》曰：既雨既处，得积载也。</p>
<p>虞翻曰：巽消承坎，故“得积载”。坎习为积也。</p>
<p>君子征凶，有所疑也。</p>
<p>虞翻曰：变坎为盗，故“有所疑也”。</p>
<p>《序卦》曰：物畜然后有礼，故受之以履。</p>
<p>崔觐曰：履，礼也。物畜不通，则君子先懿文德，然后以礼导之，故言“物畜物后有礼”也。</p>
<p>(兑下乾上)。履：履虎尾，不咥人。亨，利贞。</p>
<p>虞翻曰：谓变讼初为兑也。与谦旁通。以坤履乾，以柔履刚，谦坤为虎，艮为尾，乾为人，乾兑乘谦，震足蹈艮，故“履虎尾”。兑说而应虎口，与上绝，故“不咥人”。刚当位，故通。俗儒皆以兑为虎，乾履兑，非也。兑刚卤，非柔也。</p>
<p>《彖》曰：履，柔履刚也。</p>
<p>虞翻曰：坤柔乾刚，谦坤籍乾，故“柔履刚”。</p>
<p>荀爽曰：谓三履二也。二五无应，故无元。以乾履兑，故有通。六三履二非和正，故云“利贞”也。</p>
<p>说而应乎乾，</p>
<p>虞翻曰：说，兑也。明兑不履乾，故言应也。</p>
<p>《九家易》曰：动来为兑为应上，故曰“说而应乎乾”也。以喻一国之君，应天子命以临下。承上以巽，据下以说，其正应天，故虎为之“不咥人”也。</p>
<p>是以履虎尾，不咥人。亨。</p>
<p>《九家易》曰：虎尾，谓三也。三以说道履五，之应上顺于天，故“不咥人，亨”也。能巽说之道，顺应于五，故虽践虎，不见咥噬也。太平之代，虎不食人，亨谓于五也。</p>
<p>刚中正，履帝位而不疚，光明也。</p>
<p>虞翻曰：刚中正，谓五。谦震为帝。五，帝位，坎为疾病，乾为大明。五履帝位，坎象不见。故“履帝位而不疚，光明也”。</p>
<p>《象》曰：上天下泽，履。君子以辩上下，定民志。</p>
<p>虞翻曰：君子，谓乾。辩，别也。乾天为上，兑泽为下。谦坤为民，坎为志。谦时坤在乾上，变而为履。故“辩上下，定民志也”。</p>
<p>初九：素履，往无咎。</p>
<p>虞翻曰：应在巽，为白，故“素”。履四失位，变往得正，故“往无咎”。初已得正，使四独变，在外称往。《象》曰：“独行愿也”。</p>
<p>《象》曰：素履之往，独行愿也。</p>
<p>荀爽曰：初九者，潜位。隐而未见，行而未成。素履者，谓布衣之士，未得居位，独行礼义，不失其正，故“无咎也”。</p>
<p>九二：履道坦坦，幽人贞吉。</p>
<p>虞翻曰：二失位。变成震，为道、为大涂，故“履道坦坦”。讼时二在坎狱中，故称幽人。之正得位，震出兑说，幽人喜笑，故“贞吉”也。</p>
<p>《象》曰：幽人贞吉，中不自乱也。</p>
<p>虞翻曰：虽幽讼狱中，终辩得正，故“不自乱”。</p>
<p>六三：眇而视，跛而履，</p>
<p>虞翻曰：离目不正，兑为小，故“眇而视”。视上应也。讼坎为曳。变震时，为足。足曳，故跛而履。俗儒多以兑刑为跛，兑折震足，为刑人见刑断足者，非为跛也。</p>
<p>履虎尾，咥人，凶。</p>
<p>虞翻曰：艮为尾，在兑下，故“履虎尾”。位在虎口中，故“咥人凶”。既跛又眇，视步不能，为虎所啮，故“咥人凶”。《象》曰：“位不当也”。</p>
<p>武人为于大君。</p>
<p>虞翻曰：乾象在上，为武人。三失位，变而得正，成乾。故曰“武人为于大君”。志刚也。</p>
<p>《象》曰：眇而视，不足以有明也。跛而履，不足以与行也。</p>
<p>侯果曰：六三，兑也。互有离巽，离为目，巽为股。体俱非正，虽能视，眇目者也。虽能履，跛足者也。故曰“眇能视，不足以有明。跛能履，不足以与行”。是其义也。</p>
<p>咥人之凶，位不当也。</p>
<p>案：六三为履卦之主。体说应乾，下柔上刚，尊卑合道，是以“履虎尾，不咥人，通”。今于当爻以阴处阳，履非其位，互体离兑，水火相刑。故独唯三被咥，凶矣。</p>
<p>武人为于大君，志刚也。</p>
<p>案：以阴居阳，武人者也。三互离爻，离为响明，为于大君，南面之象，与乾上应，故曰“志刚”。</p>
<p>九四：履虎尾，愬愬，终吉。</p>
<p>虞翻曰：体与下绝，四多惧，故“愬愬”。变体坎，得位，承五应初，故终吉。《象》曰：“志行也”。</p>
<p>《象》曰：愬愬终吉，志行也。</p>
<p>侯果曰：愬愬，恐惧也。履乎兑主，履虎尾也。逼近至尊，故恐惧。以其恐惧，故“终吉”也。执乎枢密，故“志行”也。</p>
<p>九五：夬履，贞厉。</p>
<p>虞翻曰：谓三。上已变，体夬象，故“夬履”。四变五，在坎中也，为上所乘，故“贞厉”。《象》曰：“位正当也”。</p>
<p>《象》曰：夬履贞厉，位正当也。</p>
<p>干宝曰：夬，决也。居中履正，为履贵主。万方所履，一决于前，恐决失正，恒惧危厉。故曰“夬履贞厉，位正当也”。</p>
<p>上九：视履考详，其旋元吉。</p>
<p>虞翻曰：应在三，三先视上，故上亦视三。故曰“视履考详”矣。考，稽。详，善也。乾为积善，故“考详”。三上易位，故“其旋元吉”。《象》曰：“大有庆也”。</p>
<p>《象》曰：元吉在上，大有庆也。</p>
<p>卢氏曰：王者履礼于上，则万方有庆于下。</p>

</div>
</div>

<!-- 文档信息 -->
<div class="post-foot">
  <h3>文档信息</h3>
  <ul>
    <li>版权声明：自由转载-非商用-非衍生-保持署名（
      <a href="http://creativecommons.org/licenses/by-nc-nd/3.0/deed.zh">创意共享3.0许可证</a>）
    </li>
    <li>作者：Lian</li>
    <li>日期：2017年10月22日 16:10</li>
  </ul>
</div>
      


<div class="content-comment">
  <h2>留言</h2>
  
  
<div id="" class="item-comment">
  <p class="author">
    
    lian <span>说：</span>
  </p>

  <div class="content">
      <blockquote>
        <pre>引用xiaotian044500的发言：</pre>
        看来这么想的不在少数啊, 确实挺像的.
        </blockquote>
        哈哈
  </div>
    
</div>
		
</div>

<!-- 评论输入组件，填写数据：留言，称呼，电子邮件 -->

<div class="form-comment">
  <h2>
		我要发表看法
	</h2>


	<form method="post" action="" 
	 onsubmit="return pleaseWait()">
	 <!-- 留言正文 -->
	 
		
<p>
	<label for="comment-content">
		您的留言:
	</label>
</p>

<p>
	<textarea 
	id="comment-content" 
	name="content" 
	rows="10" cols="50">
	</textarea>
</p>

		<!-- 姓名 -->
	 
		
<p>
	<label for="comment-author">
		您的大名:
	</label>
</p>

<p>
	<input 
	id="comment-author" 
	name="author" 
	size="30" 
	value=""
	pattern="^.*+$"
	required
	>
	<span class="hint">
			 «-必填
	</span
</p>


		<!-- 微信 -->
	 
		
<p>
	<label for="comment-wechat">
		您的微信:
	</label>
</p>

<p>
	<input 
	id="comment-wechat" 
	name="wechat" 
	size="30" 
	value=""
	pattern="^[a-zA-Zd_]{5,}$"
	
	>
	<span class="hint">
			 «-选填，不公开
	</span
</p>


		<!-- 电子邮箱 -->
		
		
<p>
	<label for="comment-email">
		电子邮箱：
	</label>
</p>

<p>
	<input 
	id="comment-email" 
	name="email" 
	size="30" 
	value=""
	pattern="^[a-zA-Z0-9_-]+@[a-zA-Z0-9_-]+(.[a-zA-Z0-9_-]+)+$"
	
	>
	<span class="hint">
			 «-选填，不公开
	</span
</p>


		<p>
			<input type="submit" class="submit-button" value="发表">
			<span class="hint"> «- 点击按钮</span>
		</p>
	</form>

</div>


<!-- data:{
	name:'',
	type:'passwor',
	label:'您的大名',
	hint:'',
	pattern:'[A-z]{3}',
	required:"required"
} -->

<div class="footer">
  Copyright @ <a href="/">lian</a> | 2009-2018
</div>
</div>
</body>

</html>

