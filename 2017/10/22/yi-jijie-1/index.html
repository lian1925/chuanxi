
<!DOCTYPE html>

<html lang="en">

<head>
  <meta charset="UTF-8">
  <meta name="viewport" content="width=device-width, initial-scale=1.0">
  <meta http-equiv="X-UA-Compatible" content="ie=edge">
  <link rel="icon" type="image/png" href="/img/robot.png">
  <link rel="stylesheet" href="/css/style.css">
  <title>
    小沙丘的网络漫游记
  </title>
<link rel="stylesheet" href="/css/prism-ghcolors.css" type="text/css"></head>
<body>
  <script>
    if (/mobile/i.test(navigator.userAgent) || /android/i.test(navigator.userAgent)){
      document.body.classList.add('mobile');            
    } else{
      document.body.classList.add('pc');
			document.getElementsByTagName("html")[0].style.fontSize="62.5%";
    }
  </script>
  <div class="container">
<!-- 用于文章页面的顶部，提供返回主页和主题页的按键 -->
<!-- 头部开始 -->

<div id="header">
    <p>小沙丘的网络漫游记
      <span> » 
        <a href="/home/">首页</a>
      </span>
      
      <span> » 
          <a href="/tags/周易集解/">
            周易集解
          </a>
      </span>
      
    </p>
</div>

<!-- 头部结束 -->



<!-- 分类组件，放置于文章页面的顶部，提供上(或下)一篇导航按键。 -->
<div class="asset-nav">
    <div class="entry-categories">
      <p>分类：
        <span> 
            <a href="/tags/周易集解/">
              周易集解
            </a>
        </span>
      </p>
    </div>
    <div class="entry-location-mobile">
        <span>
            
            <a href="/2017/10/17/yi-meihua-12/">
              ⇐ 
            </a>
        </span>
        <span>
            
            <a href="/2017/10/22/yi-jijie-2/">
              ⇒
            </a>
        </span>
    </div>
    <div class="entry-location">
        <P>上一篇：
                <a href="/2017/10/17/yi-meihua-12/">
                    断占总诀篇四 | 梅花易数
                </a>
        </P>
        <P>下一篇：

                <a href="/2017/10/22/yi-jijie-2/">
                    卷二 | 周易集解
                </a>
        </P>
    </div>
</div>

<div class="post">
<h1>卷一 | 周易集解</h1>
<div class="post-meta">
  <p>作者： Lian</p>
  <p>日期：
    2017年10月22日 16:10
  </p>
</div>
      

<div class="page">
    <p>卷一</p>
<p>(乾下乾上)。乾：元、享、利、贞。</p>
<p>案：《说卦》：乾，健也。言天之体以健为用，运行不息，应化无穷，故圣人则之。欲使人法天之用，不法天之体，故名乾，不名天也。</p>
<p>《子夏传》曰：元，始也。亨，通也。利，和也。贞，正也。言乾禀纯阳之性，故能首出庶物，各得元始、开通、和谐、贞固，不失其宜。是以君子法乾而行四德，故曰“元、亨、利、贞”矣。</p>
<p>初九：潜龙勿用。</p>
<p>崔觐曰：九者，老阳之数，动之所占，故阳称焉。潜，隐也。龙下隐地，潜德不彰，是以君子韬光待时，未成其行。故曰“勿用”。</p>
<p>《子夏传》曰：龙，所以象阳也。</p>
<p>马融曰：物莫大于龙，故借龙以喻天之阳气也。初九，建子之月。阳气始动于黄泉，既未萌芽，犹是潜伏，故曰“潜龙”也。</p>
<p>沈驎士曰：称龙者，假象也。天地之气有升降，君子之道有行藏。龙之为物，能飞能潜，故借龙比君子之德也。初九既尚潜伏，故言“勿用”。</p>
<p>干宝曰：位始，故称初。阳重，故称九。阳在初九，十一月之时，自复来也。初九，甲子天正之位，而乾元所始也。阳处三泉之下，圣德在愚俗之中，此文王在羑里之爻也。虽有圣明之德，未被时用，故曰“勿用”。</p>
<p>九二：见龙在田，利见大人。</p>
<p>王弼曰：出潜离隐，故曰“见龙”。处于地上，故曰“在田”。德施周普，居中不偏，虽非君位，君之德也。初则不彰，三则乾乾，四则或跃，上则过亢。利见大人，唯二五焉。</p>
<p>郑玄曰：二于三才为地道，地上即田，故称“田”也。</p>
<p>干宝曰：阳在九二，十二月之时，自临来也。二为地上，田在地之表，而有人功者也。阳气将施，圣人将显，此文王免于羑里之日也。故曰“利见大人”。</p>
<p>九三：君子终日乾乾，夕惕，若厉，无咎。</p>
<p>郑玄曰：三于三才为人道。有乾德而在人道，君子之象。</p>
<p>虞翻曰：谓阳息至三，二变成离。离为日，坤为夕。</p>
<p>荀爽曰：日以喻君。谓三居下体之终，而为之君，承乾行乾，故曰“乾乾”。夕惕以喻臣。谓三臣于五，则疾修柔顺，危去阳行，故曰“无咎”。</p>
<p>干宝曰：爻以气表，繇以龙兴，嫌其不关人事，故著君子焉。阳在九三，正月之时，自泰来也。阳气始出地上，而接动物。人为灵，故以人事成天地之功者，在于此爻焉。故君子以之忧深思远，乾夕匪懈。仰忧嘉会之不序，俯惧义和之不逮。反复天道，谋始反终。故曰“终日乾乾”。此盖文王反国大理其政之日也。凡无咎者，忧中之喜，善补过者也。文恨早耀，文明之德，以蒙大难，增修柔顺，以怀多福，故曰“无咎”矣。</p>
<p>九四：或跃在渊，无咎。</p>
<p>崔觐曰：言君子进德修业，欲及于时。犹龙自试跃天，疑而处渊。上下进退，非邪离群。故“无咎”。</p>
<p>干宝曰：阳在九四，二月之时，自大壮来也。四虚中也。跃者，暂起之言，既不安于地，而未能飞于天也。四，以初为应。渊，谓初九甲子，龙之所由升也。或之者，疑之也。此武王举兵孟津，观衅而退之爻也。守柔顺，则逆天人之应；通权道，则违经常之教。故圣人不得已而为之，故其辞疑矣。</p>
<p>九五：飞龙在天，利见大人。</p>
<p>郑玄曰：五于三才为天道。天者，清明无形，而龙在焉，飞之象也。</p>
<p>虞翻曰：谓四已变，则五体离。离为飞，五在天，故“飞龙在天，利见大人”也。谓若庖牺观象于天，造作八卦，备物致用，以利天下，故曰“飞龙在天”。天下之所利见也。</p>
<p>干宝曰：阳在九五，三月之时，自夬来也。五在天位，故曰“飞龙”。此武王克纣正位之爻也。圣功既就，万物既睹，故曰“利见大人”矣。</p>
<p>上九：亢龙有悔。</p>
<p>王肃曰：穷高曰亢。知进忘退，故“悔”也。</p>
<p>干宝曰：阳在上九，四月之时也。亢，过也。乾体既备，上位既终。天之鼓物，寒暑相报；圣人治世，威德和济；武功既成，义在止戈。盈而不反，必陷于“悔”。案：以人事明之，若桀放于南巢，汤有惭德，斯类是也。</p>
<p>用九：见群龙无首，吉。</p>
<p>刘瓛曰：总六爻纯阳之义，故曰“用九”也。王弼曰：九，天之德也。能用天德，乃见群龙之义焉。夫以刚健而居人之首，则物之所不与也。以柔顺而为不正，则佞邪之道也。故乾吉在无首，坤利在永贞矣。</p>
<p>彖曰：</p>
<p>刘瓛曰：彖者，断也，断一卦之才也。</p>
<p>大哉乾元，</p>
<p>《九家易》曰：阳称大。六爻纯阳，故曰“大”。乾者纯阳，众卦所生，天之象也。观乾之始，以知天德，惟天为大，惟乾则之，故曰“大哉”。元者，气之始也。</p>
<p>万物资始，</p>
<p>荀爽曰：谓分为六十四卦，万一千五百二十册，皆受始于乾也。册取始于乾，犹万物之生禀于天。</p>
<p>乃统天。</p>
<p>《九家易》曰：乾之为德，乃统继天道，与天合化也。</p>
<p>云行雨施，品物流形。</p>
<p>虞翻曰：已成既济，上坎为云，下坎为雨，故“云行雨施”。乾以云雨，流坤之形，万物化成，故曰“品物流形”也。</p>
<p>大明终始，</p>
<p>荀爽曰：乾起坎，而终于离。坤起于离，而终于坎。离坎者，乾坤之家，而阴阳之府，故曰“大明终始”也。</p>
<p>六位时成，</p>
<p>荀爽曰：六爻随时而成乾。</p>
<p>时乘六龙以御天。</p>
<p>侯果曰：大明，日也。六位，天地四时也。六爻效彼而作也。大明以昼夜为终始，六位以相揭为时成。言乾乘六气而陶冶变化，运四时而统御天地，故曰“时乘六龙以御天”也。故《乾凿度》曰：“日月终始万物”，是其义也。</p>
<p>乾道变化，各正性命。保合大和，乃利贞。首出庶物，万国咸宁。</p>
<p>刘瓛曰：阳气为万物之所始，故曰“首出庶物”。立君而天下皆宁，故曰“万国咸宁”也。</p>
<p>《象》曰：</p>
<p>案：象者，象也，取其法象卦爻之德。</p>
<p>天行健，</p>
<p>何妥曰：天体不健，能行之德健也。犹如地体不顺，承弱之势顺也。所以乾卦独变名为健者。宋衷曰：昼夜不懈，以健详其名。余卦各当名，不假于详矣。</p>
<p>君子以自强不息。</p>
<p>虞翻曰：君子谓三。乾健，故强。天一日一夜过周一度，故自强不息。老子曰：自胜者强。</p>
<p>干宝曰：言君子通之于贤也。凡勉强以进德，不必须在位也。故尧舜一日万机，文王日昃不暇食，仲尼终夜不寝，颜子欲罢不能，自此以下，莫敢淫心舍力。故曰“自强不息”矣。</p>
<p>潜龙勿用，阳在下也。</p>
<p>荀爽曰：气微位卑，虽有阳德，潜藏在下，故曰“勿用”也。</p>
<p>见龙在田，德施普也。</p>
<p>荀爽曰：见者，见居其位。田，谓坤也。二当升坤五。故曰“见龙在田”。大人，谓天子。见据尊位，临长群阴，德施于下，故曰“德施普也”。</p>
<p>终日乾乾，反复道也。</p>
<p>虞翻曰：至三体复，故“反复道”，谓否泰反其类也。</p>
<p>或跃在渊，进无咎也。</p>
<p>荀爽曰：乾者，君卦。四者，阴位。故上跃居五者，欲下居坤初，求阳之正。地下称渊也。阳道乐进，故曰“进无咎也”。</p>
<p>飞龙在天，大人造也。</p>
<p>荀爽曰：飞者，喻无所拘。天者，首事造制。大人造法，见居天位，圣人作为万物睹，是其义也。</p>
<p>亢龙有悔，盈不可久也。</p>
<p>《九家易》曰：阳当居五，今乃居上，故曰“盈”也。亢极失位，当下之坤三，故曰“盈不可久”，若太上皇者也。下之坤三，屈为诸侯，故曰“悔”者也。</p>
<p>用九，天德不可为首也。</p>
<p>宋衷曰：用九，六位皆九，故曰“见群龙”。纯阳则天德也。万物之始，莫能先之，不可为首。先之者凶，随之者吉，故曰“无首，吉”。</p>
<p>《文言》曰：</p>
<p>刘瓛曰：依文而言其理，故曰“文言”。</p>
<p>姚信曰：乾坤为门户。文说乾坤，六十二卦皆放焉。</p>
<p>元者，善之长也。</p>
<p>《九家易》曰：乾者，君卦也。六爻皆当为君，始而大通，君德会合，故元为“善之长也”。</p>
<p>亨者，嘉之会也。</p>
<p>《九家易》曰：通者，谓阳合而为乾。众善相继，故曰“嘉之会也”。</p>
<p>利者，义之和也。</p>
<p>荀爽曰：阴阳相合，各得其宜，然后利矣。</p>
<p>贞者，事之干也。</p>
<p>荀爽曰：阴阳正而位当，则可以干举万事。</p>
<p>君子体仁，足以长人；</p>
<p>何妥曰：此明圣人则天，合五常也。仁为木，木主春，故配元为四德之首。君子体仁，故有长人之义也。</p>
<p>嘉会，足以合礼；</p>
<p>何妥曰：礼是交接会通之道，故以配通。五礼有吉凶宾军嘉，故以嘉合于礼也。</p>
<p>利物，足以和义；</p>
<p>何妥曰：利者，裁成也。君子体此利以利物，足以合于五常之义。</p>
<p>贞固，足以干事。</p>
<p>何妥曰：贞，信也。君子贞正，可以委任于事。故《论语》曰：敬事而信，故干事而配信也。</p>
<p>案：此释非也。夫在天成象者，乾元、亨、利、贞也。言天运四时，以生成万物。在地成形者，仁、义、礼、智、信也。言君法五常，以教化于人。元为善长，故能体仁。仁主春生，东方木也。亨为嘉会，足以合礼。礼主夏养，南方火也。利为物宜，足以和义。义主秋成，西方金也。贞为事干，以配于智。智主冬藏，北方水也。故孔子曰：仁者乐山，智者乐水，则智之明证矣。不言信者，信主土，而统属于君。故中孚云：信及豚鱼，是其义也。若首出庶物，而四时不忒者，乾之象也。厚德载物，而五行相生者，土之功也。土居中宫，分王四季，亦由人君无为皇极，而奄有天下。水火金木，非土不载。仁义礼智，非君不弘。信既统属于君，故先言乾。而后不言信，明矣。</p>
<p>君子行此四德者，故曰：乾，元、亨、利、贞。</p>
<p>干宝曰：夫纯阳，天之精气。四行，君之懿德。是故乾冠卦首，辞表篇目，明道义之门在于此矣，犹春秋之备五始也。故夫子留意焉。然则体仁正已，所以化物；观运知时，所以顺天；气用随宜，所以利民；守正一业，所以定俗也。乱则败礼其教淫；逆则拂时，其功否；错则妨用，其事废；忘则失正，其官败。四德者，文王所由兴。四愆者，商纣所由亡。</p>
<p>初九曰：潜龙勿用，何谓也？</p>
<p>何妥曰：夫子假设疑问也。后五爻皆放此也。</p>
<p>子曰：龙德而隐者也。</p>
<p>何妥曰：此直答言圣人有隐显之龙德。今居初九穷下之地，隐而不见，故云“勿用”矣。</p>
<p>不易世，</p>
<p>崔觐曰：言据当潜之时，不易乎世而行者，龙之德也。</p>
<p>不成名。</p>
<p>郑玄曰：当隐之时，以从世俗，不自殊异，无所“成名”也。</p>
<p>遁世无闷，</p>
<p>崔觐曰：道虽不行，达理“无闷”也。</p>
<p>不见是而无闷。</p>
<p>崔觐曰：世人虽不已是，而已知不违道，故“无闷”。</p>
<p>乐则行之，忧则违之，</p>
<p>虞翻曰：阴出初震，为乐为行，故“乐则行之”。坤死称忧，隐在坤中，遁世无逆流，故“忧则违之”也。</p>
<p>确乎其不可拔，潜龙也。</p>
<p>虞翻曰：确，刚貌也。乾刚潜初，坤乱于上。君子弗用，隐在下位。确乎难拔，潜龙之志也。</p>
<p>九二曰：见龙在田，利见大人，何谓也？子曰：龙德而正中者也。</p>
<p>虞翻曰：中下之中，二非阳位，故明言能“正中”也。</p>
<p>庸言之信，</p>
<p>荀爽曰：处和应坤，故曰“信”。</p>
<p>庸行之谨。</p>
<p>《九家易》曰：以阳居阴位，故曰“谨”也。庸，常也。谓言常以信，行常以谨矣。</p>
<p>闲邪存其诚，</p>
<p>宋衷曰：闲，防也。防其邪而存诚焉。二在非其位，故以“闲邪”言之。能处中和，故以“存诚”言之。</p>
<p>善世而不伐，</p>
<p>《九家易》曰：阳升居五，处中居上，始以美德利天下。不言所利，即是不伐。故老子曰：上德不德，是以有德。此之谓也。</p>
<p>德博而化。</p>
<p>荀爽曰：处五据坤，故“德博”。群阴顺从，故物“化”也。</p>
<p>《易》曰：见龙在田，利见大人，君德也。</p>
<p>虞翻曰：阳始触阴，当升五为君。时舍于二，宜利天下。直方而大德，无不利。明言君德，地数始二。故称“易曰”。</p>
<p>九三曰：君子终日乾乾，夕惕若，厉，无咎。何谓也？子曰：君子进德修业。</p>
<p>虞翻曰：乾为德，坤为业，以乾通坤，谓为“进德修业”。</p>
<p>宋衷曰：业，事也。三为三公，君子处公位，所以“进德修业”也。</p>
<p>忠信，所以进德也。</p>
<p>翟玄曰：忠于五，所以修德也。</p>
<p>崔觐曰：推忠于人，以信待物，故其德日新也。</p>
<p>修辞立其诚，所以居业也。</p>
<p>荀爽曰：修辞谓“终曰乾乾”。立诚，谓“夕惕若厉”。居业，谓“居三”也。</p>
<p>翟玄曰：居三修其教令，立共诚信，民敬而从之。</p>
<p>知至至之，可与言几也。</p>
<p>翟玄曰：知五可至而“至之”，故可与行几微之事也。</p>
<p>知终终之，可与存义也。</p>
<p>姚信曰：知终者，可以知始终。终谓三也。义者，宜也。知存知亡，君子之宜矣。</p>
<p>崔觐曰：君子，喻文王也。言文王进德修业，所以贻厥武王，至于九五。至于九五，可与进修意合，故言“知至至之”，可与言微也。知天下归周，三分有二，以服事殷，终于臣道。终于臣道，可与进修意合，故言“知终终之，可与存义”。</p>
<p>是故居上位而不骄。</p>
<p>虞翻曰：天道三才。一乾而以至三乾成，故为“上”。“夕惕若厉”，故“不骄”也。</p>
<p>在下位而不忧。</p>
<p>虞翻曰：“下位”谓初。隐于初，忧则违之，故“不忧”。</p>
<p>故乾乾因其时而惕，虽危无咎矣。</p>
<p>王弼曰：惕，怵惕也。处事之极，失时败废，懈怠则旷。故“乾乾因其时而惕，虽危无咎”。</p>
<p>九四曰：或跃在渊，无咎，何谓也？子曰：上下无常，非为邪也。</p>
<p>荀爽曰：乾者，君卦。四者，臣位也。故欲上跃。居五下者，当下居坤初，得阳正位。故曰：“上下无常，非为邪也”。</p>
<p>进退无恒，非离群也。</p>
<p>荀爽曰：进，谓居五。退，谓居初。故“进退无恒，非离群也”。</p>
<p>君子进德修业，欲及时也，故无咎。</p>
<p>崔觐曰：至公欲及时济人，故“无咎”也。</p>
<p>九五曰：飞龙在天，利见大人，何谓也？子曰：同声相应。</p>
<p>虞翻曰：谓震巽也。庖牺观变而放八卦，雷风相薄，故“相应”也。</p>
<p>张璠曰：天者，阳也。君者，阳也。雷风者，天之声。号令者，君之声。明君与天地相应，合德同化，动静不违也。</p>
<p>同气相求。</p>
<p>虞翻曰：谓艮兑山泽通气，故“相求”也。</p>
<p>崔觐曰：方诸与月，同有阴气，相感则水生。阳燧与日，同有阳气，相感则火出也。</p>
<p>水流湿，</p>
<p>荀爽曰：阳动之坤而为坎，坤者纯阴，故曰“湿”也。</p>
<p>火就燥。</p>
<p>荀爽曰：阴动之乾而成离，乾者纯阳，故曰：“燥”也。</p>
<p>虞翻曰：离上而坎下，水火不相射。</p>
<p>崔觐曰：决水先流湿，然火先就燥。</p>
<p>云从龙，</p>
<p>荀爽曰：龙，喻王者。谓乾二之坤五为坎也。</p>
<p>虞翻曰：乾为龙，云生天，故“从龙”也。</p>
<p>风从虎。</p>
<p>荀爽曰：虎，喻国君。谓坤五之乾二为巽，而从三也。三者，下体之君，故以喻国君。</p>
<p>虞翻曰：坤为虎，风生地，故“从虎”也。</p>
<p>圣人作而万物睹。</p>
<p>虞翻曰：睹，见也。圣人则庖牺，合德乾五，造作八卦，以通神明之德，以类万物之情。五动成离，日出照物皆相见，故曰“圣人作而万物睹”也。</p>
<p>陆绩曰：阳气至五，万物茂盛，故譬以圣人在天子之位，功成制作，万物咸见之矣。</p>
<p>本乎天者亲上，</p>
<p>荀爽曰：谓乾九二，本出于乾，故曰“本乎天”。而居坤五，故曰“亲上”。</p>
<p>本乎地者亲下，</p>
<p>荀爽曰：谓坤六五，本出于坤，故曰：“本乎地”。降居乾二，故曰“亲下”也。</p>
<p>崔觐曰：谓动物亲于天之动，植物亲于地之静。</p>
<p>则各从其类也。</p>
<p>虞翻曰：“方以类聚，物以群分”。“乾道变化，各正性命”。“触类而长”，故“各从其类”。</p>
<p>上九曰：亢龙有悔，何谓也？子曰：贵而无位，</p>
<p>荀爽曰：在上，故“贵”。失正，故“无位”。</p>
<p>高而无民，</p>
<p>何妥曰：既不处九五帝王之位，故“无民”也。夫率土之滨，莫非王臣。既非王位，则民不隶属也。</p>
<p>贤人在下位，</p>
<p>荀爽曰：谓上应三，三阳德正，故曰“贤人”。别体在下，故曰“在下位”。</p>
<p>而无辅，</p>
<p>荀爽曰：两阳无应，故“无辅”。</p>
<p>是以动而有悔也。</p>
<p>荀爽曰：升极当降，故有“悔”。</p>
<p>潜龙勿用，下也。</p>
<p>何妥曰：此第二章，以人事明之。当帝舜耕渔之日，卑贱处下，未为时用，故云“下”。</p>
<p>见龙在田，时舍也。</p>
<p>何妥曰：此夫子洙泗之日，开张业艺，教授门徒，自非通舍，孰能如此。虞翻曰：二非王位，时暂“舍”也。</p>
<p>终日乾乾，行事也。</p>
<p>何妥曰：此当文王为西伯之时，处人臣之极，必须事上接下，故言“行事”也。</p>
<p>或跃在渊，自试也。</p>
<p>何妥曰：欲进其道，犹复疑惑。此当武王观兵之日，欲以试观物情也。</p>
<p>飞龙在天，上治也。</p>
<p>何妥曰：此当尧、舜冕旒之日，以圣德而居高位，在上而治民也。</p>
<p>亢龙有悔，穷之灾也。</p>
<p>案：此当桀、纣失位之时。亢极骄盈，故致悔恨穷毙之灾祸也。</p>
<p>乾元用九，天下治也。</p>
<p>案：此当三皇五帝礼让之时。垂拱无为，而天下治矣。</p>
<p>王弼曰：此一章全以人事明之也。九，阳也。阳，刚直之物也。夫能全用刚直，放远善柔，非天下之至治，未之能也。故“乾元用九”，则“正下治也”。夫识物之动，则其所以然之理，皆可知也。龙之为德，不为妄者也。潜而勿用乎？必穷处于下也。见而在田，必以时之通舍也。以爻为人，以位为时，人不妄动，则时皆可知也。文王明夷，则主可知矣。仲尼旅人，则国可知矣。</p>
<p>潜龙勿用，阳气潜藏。</p>
<p>何妥曰：此第三章，以天道明之。当十一月，阳气虽动，犹在地中，故曰“潜龙”也。</p>
<p>见龙在田，天下文明。</p>
<p>案：阳气上达于地，故曰“见龙在田”。百草萌牙孚甲，故曰“文明”。</p>
<p>孔颖达曰：先儒以为九二当太蔟之月，阳气见地。则九三为建辰之月，九四为建午之月，九五为建申之月，上九为建戌之月，群阴既盛，上九不得言与时偕极。先儒此说，于理稍乖。此乾之阳气渐生，似圣人渐进，宜据十一月之后，建巳之月已来。此九二爻当建丑建寅之间，于时地之萌牙物有生者，即是阳气发见之义也。但阴阳二气，共成岁功。故阴兴之时，仍有阳在；阳生之月，尚有阴气。所以六律六吕，阴阳相关，取象论义，与此不殊也。</p>
<p>终日乾乾，与时偕行。</p>
<p>何妥曰：此当三月。阳气浸长，万物将盛，与天之运俱行不息也。</p>
<p>或跃在渊，乾道乃革。</p>
<p>何妥曰：此当五月。微阴初起，阳将改变，故云“乃革”也。</p>
<p>飞龙在天，乃位乎天德。</p>
<p>何妥曰：此当七月。万物盛长，天功大成，故云“天德”也。</p>
<p>亢龙有悔，与时偕极。</p>
<p>何妥曰：此当九月。阳气大衰，向将极尽，故云“偕极”也。</p>
<p>乾元用九，乃见天则。</p>
<p>何妥曰：阳消，天气之常。天象法则，自然可见。</p>
<p>王弼曰：此一章全说天气以明之也。九，刚直之物，唯乾体能用之。用纯刚以观天，天则可见矣。</p>
<p>乾元者，始而亨者也。</p>
<p>虞翻曰：乾始开通，以阳通阴，故始通。</p>
<p>利贞者，性情也。</p>
<p>干宝曰：以施化利万物之性，以纯一正万物之情。</p>
<p>王弼曰：不为乾元，何能通物之始。不性其情，何能久行其正。是故始而亨者，必乾元也。利而正者，必性情也。</p>
<p>乾始而以美利利天下，</p>
<p>虞翻曰：美利谓云行雨施，品物流形，故“利天下”也。</p>
<p>不言所利，大矣哉！</p>
<p>虞翻曰：天何言哉！四时行焉，百物生焉，故利者大也。</p>
<p>大哉乾乎，刚健中正，纯粹精也。</p>
<p>崔觐曰：不杂曰纯，不变曰粹。言乾是纯粹之精，故有刚、健、中、正之四德也。</p>
<p>六爻发挥，旁通情也。</p>
<p>陆绩曰：乾六爻发挥变动，旁通于坤；坤来入乾，以成六十四卦，故曰“旁通情也”。</p>
<p>时乘六龙，</p>
<p>《九家易》曰：谓时之元气，以王而行，履涉众爻，是“乘六龙”也。</p>
<p>以御天也。</p>
<p>荀爽曰：御者，行也。阳升阴降，天道行也。</p>
<p>云行雨施，天下平也。</p>
<p>荀爽曰：乾升于坤，曰“云行”。坤降于乾，曰“雨施”。乾坤二卦，成雨既济。阴阳和均，和而其正，故曰“天下平”。</p>
<p>君子以成德为行，</p>
<p>干宝曰：君子之行，动静可观，进退可度，动以成德，无所苟行也。</p>
<p>日可见之行也。</p>
<p>虞翻曰：谓初。乾称君子。阳出成为上德，云行雨施则成离，日新之谓上德，故“日可见之行”。</p>
<p>潜之为言也，隐而未见，行而未成，是以君子弗用也。</p>
<p>荀爽曰：“隐而未见”，谓居初也，“行而未成”，谓行之坤四。阳居阴位，未成为君。乾者，君卦也。不成为君，故不用也。</p>
<p>君子学以聚之，问以辩之，</p>
<p>虞翻曰：谓二。阳在二。兑在口；震为言，为讲论；坤为文，故“学以聚之，问以辩之”。兑象，君子以朋友讲习。</p>
<p>宽以居之，仁以行之。</p>
<p>虞翻曰：震为宽，仁为行，谓居宽行仁，德博而化也。</p>
<p>《易》曰：见龙在田，利见大人，君德也。</p>
<p>虞翻曰：重言君德者，大人善世不伐。信有君德，后天而奉天时，故详言之。</p>
<p>九三：重刚而不中。</p>
<p>虞翻曰：以乾接乾，故“重刚”。位非二五，故“不中”也。</p>
<p>上不在天，下不在田。</p>
<p>何妥曰：上不及五，故云“不在天”。下已过二，故云“不在田”。处此之时，实为危厄也。</p>
<p>故乾乾因其时而惕，虽危无咎矣。</p>
<p>何妥曰：处危惧之地，而能乾乾怀厉，至夕犹惕，乃得“无咎”矣。</p>
<p>九四：重刚而不中，</p>
<p>案：三居下卦之上，四处上卦之下，俱非得中，故曰“重刚而不中”也。</p>
<p>上不在天，下不在田，中不在人，</p>
<p>侯果曰：案下《系》：易有天道，有地道，有人道，兼三才而两之，谓两爻为一才也。初兼二，地也。三兼四，人也。五兼六，天也。四是兼才，非正，故言“不在人”也。</p>
<p>故或之。或之者，疑之也。故无咎。</p>
<p>虞翻曰：非其位，故疑之也。</p>
<p>夫大人者，</p>
<p>《乾凿度》曰：圣明德备，曰“大人”也。</p>
<p>与天地合其德，</p>
<p>荀爽曰：与天合德，谓居五也。与地合德，谓居二也。</p>
<p>案：谓抚育无私，同天地之覆载。</p>
<p>与日月合其明，</p>
<p>荀爽曰：谓坤五之乾二成离，离为日。乾二之坤五为坎，坎为月。</p>
<p>案：威恩远被，若日月之照临也。</p>
<p>与四时合其序，</p>
<p>翟玄曰：乾坤有消息，从四时来也。</p>
<p>又案：赏罚严明，顺四时之序也。</p>
<p>与鬼神合其吉凶，</p>
<p>虞翻曰：谓乾神合吉，坤鬼合凶，以乾之坤，故“与鬼神合其吉凶”。</p>
<p>案：祸淫福善，叶鬼神之吉凶矣。</p>
<p>先天而天弗违，</p>
<p>虞翻曰：乾为天、为先。大人在乾五，乾五之坤五，天象在先。故“先天而天弗违”。</p>
<p>崔觐曰：行人事，合天心也。</p>
<p>后天而奉天时。</p>
<p>虞翻曰：奉，承行。乾四之坤初成震，震为后也，震春兑秋，坎冬离夏，四时象具。故“后天而奉天时”。谓承天时，行顺也。</p>
<p>崔觐曰：奉天时布政，圣政也。</p>
<p>天且弗违，况于人乎？</p>
<p>荀爽曰：人谓三。</p>
<p>况于鬼神乎？</p>
<p>荀爽曰：神谓天，鬼谓地也。</p>
<p>案：大人惟德动天，无远不届。鬼神飨德，夷狄来宾。人神叶从，犹风偃草，岂有违忤哉。</p>
<p>亢之为言也，知进而不知退，</p>
<p>荀爽曰：阳位在五，今乃居上，故曰“知进而不知退”也。</p>
<p>知存而不知亡，</p>
<p>荀爽曰：在上当阴，今反为阳，故曰“知存而不知亡”也。</p>
<p>知得而不知丧，</p>
<p>荀爽曰：得谓阳，丧谓阴。</p>
<p>案，此论人君骄盈过亢，必有丧亡。若殷纣招牧野之灾，太康遘洛水之怨，即其类矣。</p>
<p>其唯圣人乎！知进退存亡而不失其正者，其唯圣人乎！</p>
<p>荀爽曰：进谓居五。退谓居二。存谓五，为阳位。亡谓上，为阴位也。再出圣人者，上圣人谓五，下圣人谓二也。</p>
<p>案：此则乾元用九，天下治也。言大宝圣君，若能用九天德者，垂拱无为，刍狗万物，生而不有，功成不居，百姓日用而不知，岂荷生成之德者也。此则三皇五帝，乃圣乃神，保合太和，而天下自治矣。今夫子《文言》再称圣人者，叹美用九之君，能知进退存亡，而不失其正，故得“大明终始，万国咸宁，时乘六龙，以御天也”。斯即有始有卒者，其唯圣人乎！是其义也。</p>
<p>崔觐曰：谓失其正者，若燕哙让位于子之之类是也。</p>
<p>案：三王五伯，揖让风颓，专恃干戈，递相征伐，失正忘退，其徒实繁。略举宏纲，断可知矣。</p>

</div>
</div>

<!-- 文档信息 -->
<div class="post-foot">
  <h3>文档信息</h3>
  <ul>
    <li>版权声明：自由转载-非商用-非衍生-保持署名（
      <a href="http://creativecommons.org/licenses/by-nc-nd/3.0/deed.zh">创意共享3.0许可证</a>）
    </li>
    <li>作者：Lian</li>
    <li>日期：2017年10月22日 16:10</li>
  </ul>
</div>
      


<div class="content-comment">
  <h2>留言</h2>
  
  
<div id="" class="item-comment">
  <p class="author">
    
    lian <span>说：</span>
  </p>

  <div class="content">
      <blockquote>
        <pre>引用xiaotian044500的发言：</pre>
        看来这么想的不在少数啊, 确实挺像的.
        </blockquote>
        哈哈
  </div>
    
</div>
		
</div>

<!-- 评论输入组件，填写数据：留言，称呼，电子邮件 -->

<div class="form-comment">
  <h2>
		我要发表看法
	</h2>


	<form method="post" action="" 
	 onsubmit="return pleaseWait()">
	 <!-- 留言正文 -->
	 
		
<p>
	<label for="comment-content">
		您的留言:
	</label>
</p>

<p>
	<textarea 
	id="comment-content" 
	name="content" 
	rows="10" cols="50">
	</textarea>
</p>

		<!-- 姓名 -->
	 
		
<p>
	<label for="comment-author">
		您的大名:
	</label>
</p>

<p>
	<input 
	id="comment-author" 
	name="author" 
	size="30" 
	value=""
	pattern="^.*+$"
	required
	>
	<span class="hint">
			 «-必填
	</span
</p>


		<!-- 微信 -->
	 
		
<p>
	<label for="comment-wechat">
		您的微信:
	</label>
</p>

<p>
	<input 
	id="comment-wechat" 
	name="wechat" 
	size="30" 
	value=""
	pattern="^[a-zA-Zd_]{5,}$"
	
	>
	<span class="hint">
			 «-选填，不公开
	</span
</p>


		<!-- 电子邮箱 -->
		
		
<p>
	<label for="comment-email">
		电子邮箱：
	</label>
</p>

<p>
	<input 
	id="comment-email" 
	name="email" 
	size="30" 
	value=""
	pattern="^[a-zA-Z0-9_-]+@[a-zA-Z0-9_-]+(.[a-zA-Z0-9_-]+)+$"
	
	>
	<span class="hint">
			 «-选填，不公开
	</span
</p>


		<p>
			<input type="submit" class="submit-button" value="发表">
			<span class="hint"> «- 点击按钮</span>
		</p>
	</form>

</div>


<!-- data:{
	name:'',
	type:'passwor',
	label:'您的大名',
	hint:'',
	pattern:'[A-z]{3}',
	required:"required"
} -->

<div class="footer">
  Copyright @ <a href="/">lian</a> | 2009-2018
</div>
</div>
</body>

</html>

