
<!DOCTYPE html>

<html lang="en">

<head>
  <meta charset="UTF-8">
  <meta name="viewport" content="width=device-width, initial-scale=1.0">
  <meta http-equiv="X-UA-Compatible" content="ie=edge">
  <link rel="icon" type="image/png" href="/img/robot.png">
  <link rel="stylesheet" href="/css/style.css">
  <title>
    小沙丘的网络漫游记
  </title>
<link rel="stylesheet" href="/css/prism-ghcolors.css" type="text/css"></head>
<body>
  <script>
    if (/mobile/i.test(navigator.userAgent) || /android/i.test(navigator.userAgent)){
      document.body.classList.add('mobile');            
    } else{
      document.body.classList.add('pc');
			document.getElementsByTagName("html")[0].style.fontSize="62.5%";
    }
  </script>
  <div class="container">
<!-- 用于文章页面的顶部，提供返回主页和主题页的按键 -->
<!-- 头部开始 -->

<div id="header">
    <p>小沙丘的网络漫游记
      <span> » 
        <a href="/home/">首页</a>
      </span>
      
      <span> » 
          <a href="/tags/周易集解/">
            周易集解
          </a>
      </span>
      
    </p>
</div>

<!-- 头部结束 -->



<!-- 分类组件，放置于文章页面的顶部，提供上(或下)一篇导航按键。 -->
<div class="asset-nav">
    <div class="entry-categories">
      <p>分类：
        <span> 
            <a href="/tags/周易集解/">
              周易集解
            </a>
        </span>
      </p>
    </div>
    <div class="entry-location-mobile">
        <span>
            
            <a href="/2017/10/22/yi-jijie-1/">
              ⇐ 
            </a>
        </span>
        <span>
            
            <a href="/2017/10/22/yi-jijie-3/">
              ⇒
            </a>
        </span>
    </div>
    <div class="entry-location">
        <P>上一篇：
                <a href="/2017/10/22/yi-jijie-1/">
                    卷一 | 周易集解
                </a>
        </P>
        <P>下一篇：

                <a href="/2017/10/22/yi-jijie-3/">
                    卷三 | 周易集解
                </a>
        </P>
    </div>
</div>

<div class="post">
<h1>卷二 | 周易集解</h1>
<div class="post-meta">
  <p>作者： Lian</p>
  <p>日期：
    2017年10月22日 16:10
  </p>
</div>
      

<div class="page">
    <p>卷二</p>
<p>(坤下坤上)。坤：元亨，利牝马之贞。</p>
<p>干宝曰：阴气之始，妇德之常，故称“元”。与乾合德，故称“亨”。行天者莫若龙，行地者莫若马，故乾以龙繇，坤以马象也。坤，阴类，故称“利牝马之贞”矣。</p>
<p>虞翻曰：谓阴极阳生，乾流坤形，坤含光大，凝乾之元，终于坤亥，出乾初子，品物咸亨，故“元亨”也。坤为牝，震为马，初动得正，故“利牝马之贞”矣。</p>
<p>君子有攸往，先迷，后得主，利。</p>
<p>卢氏曰：坤，臣道也、妻道也。后而不先，先则迷失道矣，故曰“先迷”。阴以阳为主，当后而顺之，则利。故曰“后得主，利”。</p>
<p>《九家易》曰：坤为牝，为迷。</p>
<p>西南得朋，东北丧朋，安贞吉。</p>
<p>崔觐曰：妻道也。西方坤兑，南方巽离，二方皆阴，与坤同类，故曰“西南得朋”。东方艮震，北方乾坎，二方皆阳，与坤非类，故曰“东北丧朋”。以喻在室得朋，犹迷于失道；出嫁丧朋，乃顺而得常。安于承天之正，故言“安贞吉”也。</p>
<p>《彖》曰：至哉坤元，</p>
<p>《九家易》曰：谓乾气至坤，万物资受而以生也。坤者纯阴，配乾生物，亦善之始，地之象也，故又叹言至美。</p>
<p>万物资生，</p>
<p>荀爽曰：谓万一千五百二十策，皆受始于乾，由坤而生也。策生于坤，犹万物成形，出乎地也。</p>
<p>乃顺承天。</p>
<p>刘瓛曰：万物资物于地，故地承天而生也。</p>
<p>坤厚载物，</p>
<p>蜀才曰：坤以广厚之德，载含万物，无有穷竟也。</p>
<p>德合无疆。</p>
<p>蜀才曰：天有无疆之德，而坤合之，故云“德合无疆”也。</p>
<p>含宏光大，</p>
<p>荀爽曰：乾二居坤五为含，坤五居乾二为弘，坤初居乾四为光，乾四居坤初为大也。</p>
<p>品物咸亨。</p>
<p>荀爽曰：天地交，万物生，故“咸亨”。</p>
<p>崔觐曰：含育万物为弘，光华万物为大，动植各遂其性，故言“品物咸亨”也。</p>
<p>牝马地类，行地无疆，</p>
<p>侯果曰：地之所以含弘物者，以其顺而承天也。马之所以行地远者，以其柔而伏人也。而又牝马，顺之至也。诫臣子当至顺，故作易者取象焉。</p>
<p>柔顺利贞。君子攸行。</p>
<p>《九家易》曰：谓坤爻本在柔顺阴位，则利贞之。乾则阳爻来据之，故曰“君子攸行”。</p>
<p>先迷失道，后顺得常。</p>
<p>何妥曰：阴道恶先，故先致迷失。后顺于主，则保其常庆也。</p>
<p>西南得朋，乃与类行。</p>
<p>虞翻曰：谓阳得其类，月朔至望，从震至乾，与时偕行，故“乃与类行”。</p>
<p>东北丧朋，乃终有庆。</p>
<p>虞翻曰：阳丧灭坤，坤终复生，谓月三日震象出庚，故“乃终有庆”。此指说易道阴阳消息之大要也。谓阳月三日，变而成震，出庚。至月八日成兑，见丁。庚西丁南，故“西南得朋”。谓二阳为朋，故兑“君子以朋友讲习”。《文言》曰：敬义立而德不孤。《彖》曰：乃与类行。二十九日，消乙入坤，灭藏于癸，乙东癸北，故“东北丧朋”。谓之以坤灭乾，坤为丧故也。</p>
<p>马君云：孟秋之月，阴气始著，而坤之位，同类相得，故“西南得朋”。孟春之月，阳气始著，阴始从阳，失其党类，故“东北丧朋”。失之甚矣。而荀君以为阴起于午，至申三阴，得坤一体，故曰“西南得朋”。阳起于子，至寅三阳，丧坤一体，故曰“东北丧朋”。就如荀说，从午至申，得坤一体，故曰“西南得朋”。阳起于子，至寅三阳，丧坤一体，故曰“东北丧朋”就如荀说，从午至申，经当言南西得朋；子至寅，当言北东丧朋。以乾变坤，而言丧朋，经以乾卦为丧耶？此何异于马也。</p>
<p>安贞之吉，</p>
<p>虞翻曰：坤道至静，故“安”；复初得正，故“贞吉”。</p>
<p>应地无疆。</p>
<p>虞翻曰：震为应。阳正于初，以承坤阴；地道应，故“应地无疆”。</p>
<p>《象》曰：地势坤，</p>
<p>王弼曰：地形不顺，其势顺。</p>
<p>宋衷曰：地有上下九等之差，故以形势言其性也。</p>
<p>君子以厚德载物。</p>
<p>虞翻曰：势，力也。君子谓乾阳，为德动。在坤下，君子之德车。故“厚德载物”。老子曰：胜人者有力也。</p>
<p>初六：履霜，坚冰至。</p>
<p>干宝曰：重阴，故称六。刚柔相推，故生变。占变，故有爻。《系》曰：爻者，言乎变者也。故《易》、《系辞》皆称九、六也。阳数奇，阴数偶，是以乾用一也。坤用二也。阴气在初，五月之时，自姤来也。阴气始动乎三泉之下，言阴气之动矣。则必至于履霜，履霜则必至于坚冰，言有渐也。藏器于身，贵其俟时，故阳有潜龙，戒以“勿用”。防祸之原。欲其先几，故阴在三泉，而显以履霜也。</p>
<p>《象》曰：履霜坚冰，阴始凝也。驯致其道，至坚冰也。</p>
<p>《九家易》曰：霜者，乾之命也。坚冰者，阴功成也。谓坤初六之乾四，履乾命令而成“坚冰”也。此卦本乾，阴始消，阳起于此爻，故“履霜”也。驯，犹顺也，言阳顺阴之性，成坚冰矣。初六始姤，姤为五月。盛夏而言坚冰，五月阴气始生地中，言始于微霜，终至坚冰，以明渐顺至也。</p>
<p>六二：直方大。</p>
<p>荀爽曰：大者，阳也。二应五，五下动之，则应阳出，直布阳于四方。</p>
<p>不习无不利。</p>
<p>荀爽曰：物唱乃和，不敢先有所习。阳之所唱，从而和之，“无不利”也。干宝曰：阴气在二，六月之时，自遁来也。阴出地上，佐阳成物，臣道也，妻道也。臣之事君，妻之事夫，义成者也。臣贵其直，义尚其方，地体其大，故曰“直方大”。士该九德，然后可以从王事；女躬四教，然后可以配君子。道成于我，而用之于彼。不妨以仕举为政，不妨以嫁学为妇。故曰“不习无不利”也。</p>
<p>《象》曰：六二之动，直以方也。</p>
<p>《九家易》曰：谓阳下动，应之，则直而行，布阳气于四方也。</p>
<p>不习无不利，地道光也。</p>
<p>干宝曰：女德光于夫，士德光于国也。</p>
<p>六三：含章可贞。</p>
<p>虞翻曰：贞，正也。以阴包阳，故“含章”。三失位，发得正，故“可贞”也。</p>
<p>或从王事，无成有终。</p>
<p>虞翻曰：谓三已发成泰，乾为王，坤为事，震为从，故“或从王事”。地道无成而有终，故“无成有终”。</p>
<p>干宝曰：阴气在三，七月之时，自否来也。阳降在四，三公位也。阴升在三，三公事也。上失其权，位在诸侯。坤体既具，阴党成群。君弱臣强，戒在二国。唯文德之臣，然后可以遭之，运而不失其柔顺之正。坤为文，坤象既成，故曰“含章可贞”。此盖平襄之王垂拱以晋郑之辅也。苟利社稷，专之则可，故曰“或从王事”。迁都诛亲，疑于专命，故亦或之。失后顺之节，故曰“无成”。终于济国安民，故曰“有终”。</p>
<p>《象》曰：含章可贞，以时发也。</p>
<p>崔觐曰：阳命则发，非时则含也。</p>
<p>或从王事，知光大也。</p>
<p>干宝曰：位弥高，德弥广也。</p>
<p>六四：括囊，无咎，无誉。</p>
<p>虞翻曰：括，结也。谓泰反成否。坤为囊，艮为手，巽为绳，故括囊在外多咎也。得位承五，系于包桑，故“无咎”。阴在二多誉，而远在四，故“无誉”。</p>
<p>干宝曰：阴气在四，八月之时，自观来也。天地将闭，贤人必隐，怀智苟容，以观时衅，此盖甯戚、籧瑗与时卷舒之爻也。不艰其身，则无咎。功业不建，故无誉也。</p>
<p>《象》曰：括囊，无咎，慎不害也。</p>
<p>卢氏曰：慎言则无咎也。</p>
<p>六五：黄裳，元吉。</p>
<p>干宝曰：阴气在五，九月之时，自剥来也。剥者，反常道也。黄，中之色。裳，下之饰。元，善之长也。中美能黄，上美为元，下美则裳。阴登于五，柔居尊位，若成昭之主，周霍之臣也。百官总已，专断万机，虽情体信顺，而貌近僣疑，周公其犹病诸。言必忠信，行必笃敬，然后可以取信于神明，无尤于四海也。故曰“黄裳，元吉”也。</p>
<p>《象》曰：黄裳，元吉，文在中也。</p>
<p>王肃曰：坤为文，五在中，故曰“文在中也”。</p>
<p>干宝曰：当总已之任，处疑僣之间，而能终元吉之福者，由文德在中也。</p>
<p>上六：龙战于野，</p>
<p>荀爽曰：消息之位，坤在于亥。下在伏乾，为其兼于阳，故称“龙”也。</p>
<p>其血玄黄。</p>
<p>《九家易》曰：实本坤体，未离其类，故称“血”焉。血以喻阴也。玄黄，天地之杂，言乾坤合居也。</p>
<p>侯果曰：坤，十月卦也。乾位西北，又当十月。阴穷于亥，穷阴薄阳，所以战也。故《说卦》云“战乎乾”是也。六称龙者，阴盛似龙，故称“龙”也。</p>
<p>干宝曰：阴在上六，十月之时也。爻终于酉，而卦成于乾。乾体纯刚，不堪阴盛，故曰“龙战”。戌亥，乾之都也，故称“龙”焉。阴德过度，以逼乾战。郭外曰郊，郊外曰野。坤位未申之维，而气溢酉戌之间，故曰“于野”。未离阴类，故曰“血”。阴阳色杂，故曰“玄黄”。言阴阳离则异气，合则同功。君臣夫妻，其义一也。故文王之忠于殷，抑参二之强，以事独夫之纣。盖欲弥缝其阙。而匡救其恶，以祈殷命，以济生民也。纣遂长恶不悛，天命殛之。是以至于武王，遂有牧野之事，是其义也。</p>
<p>《象》曰：龙战于野，其道穷也。</p>
<p>干宝曰：天道穷，至于阴阳和薄也。君德穷，至于攻战受诛也。柔顺穷，至于用权变矣。</p>
<p>用六：利永贞。</p>
<p>干宝曰：阴体其顺，臣守其柔。所以秉义之和，履贞之干。唯有推变，终归于正。是周公始于负扆南面，以光王道，卒于复子明辟，以终臣节，故曰“利永贞”也。</p>
<p>《象》曰：用六，永贞，以大终也。</p>
<p>侯果曰：用六，妻道也，臣道也，利在长正矣。不长正，则不能大终阳事也。</p>
<p>《文言》曰：</p>
<p>何妥曰：《坤·文言》唯一章者，以一心奉顺于主也。</p>
<p>坤至柔，</p>
<p>荀爽曰：纯阴至顺，故“柔”也。</p>
<p>而动也刚，</p>
<p>《九家易》曰：坤一变而成震。阴动生阳，故“动也刚”。</p>
<p>至静而德方，</p>
<p>荀爽曰：坤性至静，得阳而动，布于四方也。</p>
<p>后得主而有常，</p>
<p>虞翻曰：坤阴，先迷后顺，得常。阳出初，震为主，为常也。</p>
<p>含万物而化光。</p>
<p>干宝曰：光，大也。谓坤含藏万物，顺承天施，然后“化光”也。</p>
<p>坤道其顺乎，承天而时行。</p>
<p>荀爽曰：承天之施，因四时而行之也。</p>
<p>积善之家，必有余庆；</p>
<p>虞翻曰：谓初。乾为积善，以坤牝。阳灭出复，震为余庆，谓“东北丧朋”，乃终有庆也。</p>
<p>积不善之家，必有余殃。</p>
<p>虞翻曰：坤积不善，以臣弑君，以乾通坤，极姤生巽，为余殃也。</p>
<p>案：圣人设教，理贵随宜，故夫子先论人事，则不语怪力乱神，绝四毋必。今于易象，阐扬天道，故曰“积善之家，必有余庆。积不善之家，必有余殃”者：以明阳生阴杀，天道必然。理国修身，积善为本。故于坤爻初六，阴始生时，著此微言，永为深诫。欲使防萌杜渐，灾害不生，开国承家，君臣同德者也。故《系辞》云：善不积，不足以成名。恶不积，不足以灭身。是其义也。</p>
<p>臣弑其君子弑其父，</p>
<p>虞翻曰：坤消至二，艮子弑父。至三成否，坤臣弑君。上下不交，天下无邦。故子弑父，臣弑君也。</p>
<p>非一朝一夕之故，其所由来者渐矣。</p>
<p>虞翻曰：刚爻为朝，柔爻为夕；乾为寒，坤为暑，相推而成岁焉。故“非一朝一夕”，所由来渐矣。</p>
<p>由辩之不早辩也。</p>
<p>孔颖达曰：臣子所以久包祸心，由君父不早辩明故也。此文诫君父防臣子之恶也。</p>
<p>《易》曰：履霜，坚冰至，盖言顺也。</p>
<p>荀爽曰：霜者，乾之命令。坤下有伏乾，履霜坚冰，盖言顺也。乾气加之，性而坚，象臣顺君命而成之。</p>
<p>直其正也，方其义也。</p>
<p>虞翻曰：谓二。阳称直。乾，其静也专，其动也直，故“直其正”。方为辟，阴开为方。坤，其静也翕，其动也辟，故“方其以也”。</p>
<p>君子敬以直内，义以方外，敬义立而德不孤。</p>
<p>虞翻曰：阳息在二，故“敬以直内”。坤位在外，故义以方外。谓阳见兑丁，西南得朋，乃与类行，故德不孤。孔子曰：必有邻也。</p>
<p>直方大，不习，无不利，则不疑其所行也。</p>
<p>荀爽曰：直方大，乾之唱也。不习无不利，坤之和也。阳唱阴和，而无所不利，故“不疑其所行也”。</p>
<p>阴虽有美，含之，以从王事，弗敢成也。</p>
<p>荀爽曰：六三阳位，下有伏阳。坤阴卦也。虽有伏阳，含藏不显。以从王事，要待乾命，不敢自成也。</p>
<p>地道也，妻道也，臣道也。</p>
<p>翟元曰：坤有此三者也。</p>
<p>地道无成，而代有终也。</p>
<p>宋衷曰：臣子虽有才美，含藏以从其上，不敢有所成名也。地得终天功，臣得终君事，妇得终夫业，故曰“而代有终也”。</p>
<p>天地变化，草木蕃。</p>
<p>虞翻曰：谓阳息坤成泰。天地反，以乾变坤，坤化升乾，万物出震，“故天地变化，草木蕃”矣。</p>
<p>天地闭，贤人隐。</p>
<p>虞翻曰：谓四。泰反成否，乾称贤人。隐藏坤中，以俭德避难，不荣以禄，故“贤人隐”矣。</p>
<p>《易》曰：括囊，无咎，无誉，盖言谨也。</p>
<p>荀爽曰：六四阴位，迫近于五，虽有成德，当括而囊之，谨慎畏敬也。</p>
<p>孔颖达曰：括，结也。囊，所以贮物，以譬心藏智也。闭其智而不用，故曰“括囊”。不与物忤，故“无咎”。功名不显，故“无誉”也。</p>
<p>君子黄中通理，正位居体，</p>
<p>虞翻曰：谓五。坤息体观，地色黄，坤为理。以乾通坤，故称“通理”。五正阳位，故曰“正位”。艮为居，体谓四支也。艮为两肱，巽为两股。故曰“黄中通理，正位居体”。</p>
<p>美在其中，而畅于四支，</p>
<p>虞翻曰：阳称美，在五中四支。谓股肱。</p>
<p>发于事业，</p>
<p>《九家易》曰：天地交而万物生也。谓阳德潜藏，变则发见。若五动为比，乃事业之盛。</p>
<p>美之至也。</p>
<p>侯果曰：六五以中和通理之德，居体于正位，故能美充于中。而旁畅于万物，形于事业，无不得宜，是“美之至也”。</p>
<p>阴疑于阳，必战。</p>
<p>孟喜曰：阴乃上薄，疑似于阳，必与阳战也。</p>
<p>为其兼于阳也，故称龙焉。</p>
<p>《九家易》曰：阴阳合居，故曰“兼”。阳谓上六，坤行至亥，下有伏乾，阳者变化，以喻龙焉。</p>
<p>犹未离其类也，故称血焉。</p>
<p>荀爽曰：实本坤卦，故曰“未离其类也”。血以喻阴顺也。</p>
<p>崔觐曰：乾坤交会，乾为大赤，伏阴柔之，故“称血焉”。</p>
<p>夫玄黄者，天地之杂也。</p>
<p>荀爽曰：消息之卦，坤位在亥，下有伏乾，阴阳相和，故言“天地之杂也”。</p>
<p>天玄而地黄。</p>
<p>王凯冲曰：阴阳交战，故血玄黄。</p>
<p>荀爽曰：天者阳，始于东北，故色玄也。地者阴，终于西南，故色黄也。</p>
<p>《序卦》曰：有天地，然后万物生焉。盈天地之间者唯万物，故受之以屯。屯者，盈也。屯者，万物之始生也。</p>
<p>崔觐曰：此仲尼序文王次卦之意也。不序乾坤之次者，以一生二，二生三，二生万物。则天地之次第可知，而万物之先后宜序也。万物之始生者，言刚柔始交，故万物资始于乾，而资生于坤。</p>
<p>(震下坎上)。屯：元、亨、利、贞。</p>
<p>虞翻曰：坎二之初，刚柔交震，故“元、亨”；之初得正，故“利、贞”矣。</p>
<p>勿用有攸往，利建侯。</p>
<p>虞翻曰：之外称往。初震得正，起之欲应，动而失位，故“勿用有攸往”。震为侯，初刚难拔，故利以建侯。老子曰：善建者，拔也。</p>
<p>《彖》曰：屯，刚柔始交而难生。</p>
<p>虞翻曰：乾刚坤柔，坎二交初，故“始交”。确乎难拔，故“难生”也。</p>
<p>崔觐曰：十二月阳始浸长，而交于阴，故曰“刚柔始交”。万物萌芽，生于地中，有寒冰之难，故言“难生”。于人事，则是运季业初之际也。</p>
<p>动乎险中，大亨贞。</p>
<p>荀爽曰：物难在始生，此本坎卦也。</p>
<p>案：初六升二，九二降初，是刚柔始交也。交则成震，震为动也，上有坎，是动乎险中也。动则物通而得正。故曰“动乎险中，大亨贞”也。</p>
<p>雷雨之动满形，</p>
<p>荀爽曰：雷震雨润，则万物满形而生也。</p>
<p>虞翻曰：震雷坎雨，坤为形也。谓三巳反正，成既济。坎水流坤，故“满形”。谓雷动雨施，品物流形也。</p>
<p>天造草昧。</p>
<p>荀爽曰：谓阳动在下，造物于冥昧之中也。</p>
<p>宜建侯而不宁。</p>
<p>苟爽曰：天地初开，世尚屯难，震位承乾，故“宜建侯”。动而遇险，故“不宁”也。</p>
<p>虞翻曰：造，造生也。草，草创物也。坤冥为昧，故“天造草昧”。成既济定，故曰“不宁”，言宁也。</p>
<p>干宝曰：水运将终，木德将始，殷周际也。百姓盈盈，匪君子不宁。天下既遭屯险之难，后王宜荡之以雷雨之政，故封诸侯以宁之也。</p>
<p>《象》曰：云雷，屯。</p>
<p>《九家易》曰：雷雨者，兴养万物。今言屯者，十二月雷伏藏地中，未得动出。虽有云雨，非时长育，故言屯也。</p>
<p>君子以经论。</p>
<p>荀爽曰：屯难之代，万事失正。经者，常驻也。论者，理也。君子以经论，不失常道也。</p>
<p>姚信曰：经，纬也。时在屯难，是天地经论之日，故君子法之，须经论艰难也。</p>
<p>初九：盘桓，利居贞，利建侯。</p>
<p>虞翻曰：震起艮止，动乎险中，故“盘桓”。得正得民，“利居贞”。谓君子居其室，慎密而不出也。</p>
<p>《象》曰：虽盘桓，志行正也。</p>
<p>荀爽曰：盘桓者，动而退也。顿谓从二动，而退居初，虽盘桓，得其正也。</p>
<p>以贵下贱，大得民也。</p>
<p>荀爽曰：阳贵而阴贱，阳从二来，是以贵下贱，所以得民也。</p>
<p>六二：屯如邅如，</p>
<p>荀爽曰：阳动而止，故“屯如”也。阴乘于阳，故“邅如”也，</p>
<p>乘马班加。</p>
<p>虞翻曰：屯邅盘桓，谓初也。震为马作足，二乘初，故“乘马”。班，踬也。马不进，故“班如”矣。</p>
<p>匪寇婚媾，女子贞不字，十年乃字。</p>
<p>虞翻曰：匪非也。寇谓五。坎为寇盗，应在坎，故“匪寇”。阴阳德正，故“婚媾”。字，妊娠也。三失位，变复体离。离为女子，为大腹，故称“字”。今失位为坤，离象不见，故“女子贞不字”。坤数十。三动反正，离女大腹。故十年反常乃字。谓成既济定也。</p>
<p>《象》曰：六二之难，乘刚也。</p>
<p>崔觐曰：下乘初九，故为之难也。</p>
<p>十年乃字，反常也。</p>
<p>《九家易》曰：阴出于坤，今还为坤，故曰“反常也”。阴出于坤，谓乾再索而得坎。今变成震，中有坤体，故言阴出于坤。今还于坤，谓二从初即逆，应五顺也。去逆就顺，阴阳道正，乃能长养，故曰“十年乃字”。</p>
<p>六三：即鹿无虞，惟入于林中，</p>
<p>虞翻曰：即，就也。虞谓虞人，掌禽兽者。艮为山，山足称麓。麓，林也。三变体坎，坎为丛木。山下，故称“林中”。坤为兕虎；震为麋鹿，又为惊走；艮为狐狼。三变禽走入林中，故曰“即鹿无虞，惟入林中”矣。</p>
<p>君子几，不如舍，往吝。</p>
<p>虞翻曰：君子谓阳已正位。几，近。舍，置。吝，疵也。三应于上，之应历险。不可以往，动如失位。故“不如舍”之，往必吝穷矣。</p>
<p>《象》曰：即鹿无虞，以从禽也。</p>
<p>案：《白虎通》云：禽者，何鸟？兽之总名，为人所禽制也。即此卦九五爻辞。王用三驱，失前禽，是其义也。</p>
<p>君子舍之，往吝穷也。</p>
<p>崔觐曰：君子见动之微，逆知无虞，则不如舍，勿往。往则吝穷也。</p>
<p>六四：乘马班如，</p>
<p>虞翻曰：乘，三也。谓三巳变坎，为马，故曰“乘马”。马在险中，故“班如”也。或说乘初，初为建侯，安得乘之也。</p>
<p>求婚媾，往吉，无不利。</p>
<p>崔觐曰：屯难之时，勿用攸往。初虽作应，班如不进。既比于五，五来求婚。男求女，“往吉，无不利”。</p>
<p>《象》曰：求而往，明也。</p>
<p>虞翻曰：之外称“往”。体离，故“明也”。</p>
<p>九五：屯其膏，</p>
<p>虞翻曰：坎雨称“膏”。《诗》云：阴雨膏之，是其义也。</p>
<p>小贞吉，大贞凶。</p>
<p>崔觐曰：得屯难之宜，有膏泽之惠。谓与四为婚媾，施虽未光，小贞之道也，故“吉”。至于远求嘉偶，以行大正，赴二之应，冒难攸往，固宜且凶。故曰“大贞凶”也。贞，正也。</p>
<p>《象》曰：屯其膏，施未光也。</p>
<p>虞翻曰：阳陷阴中，故“未光也”。</p>
<p>上六：乘马班如，</p>
<p>虞翻曰：乘，五也。坎为马，震为行，艮为止，马行而止，故“班如”也。</p>
<p>泣血涟如。</p>
<p>《九家易》曰：上六乘阳，故“班如”也。下二四爻虽亦乘阳，皆更得承五，忧解难除。今上无所复承，忧难不解，故“泣血涟如”也。体坎为血，伏离为目，互艮为手，掩目流血，泣之象也。</p>
<p>《象》曰：泣血涟如，何可长也。</p>
<p>虞翻曰：谓三变时，离为目。坎为血，震为出。血流出目，故“泣血涟如”。柔乘于刚，故不可长也。</p>
<p>《序卦》曰：物生必蒙，故受之以蒙。蒙者，蒙也，物之稚也。</p>
<p>崔觐曰：万物始生之后，渐以长稚，故言“物生必蒙”。</p>
<p>郑玄曰：蒙，幼小之貌。齐人谓萌之蒙也。</p>
<p>(坎下艮上)。蒙：亨。</p>
<p>虞翻曰：艮三之二。亨谓二。震刚柔接，故“亨”。蒙亨，以通行时中也。</p>
<p>干宝曰：蒙者，离宫阴也。世在四。八月之时，降阳布德，荠麦并生，而息来在寅，故“蒙”。于世为八月，于消息为正月卦也。正月之时，阳气上达，故屯为物之始生，蒙为物之稚也。施之于人，则童蒙也。敬得其运，虽蒙必亨，故曰“蒙亨”。此盖以寄成王之遭周公也。</p>
<p>匪我求童蒙，童蒙求我。</p>
<p>虞翻曰：童蒙谓五，艮为童蒙。我谓二也。震为动起，嫌求之五，故曰“匪我求童蒙”。五阴求阳，故“童蒙求我，志应也”。艮为求，二体师象，坎为经。谓礼有来学，无往教。</p>
<p>初筮告，再三渎，渎则不告，</p>
<p>崔觐曰：初筮，谓六五求决于九二。二则告之。再三渎，谓三应于上。四隔于三，与二为渎，故二“不告”也。渎，古黩字也。</p>
<p>利贞。</p>
<p>虞翻曰：二五失位，利变之正，故“利贞”。蒙以养正，圣功也。</p>
<p>《彖》曰：蒙，山下有险，险而止，蒙。</p>
<p>侯果曰：艮为山，坎为险，是山下有险。险被山止，止则未通，蒙昧之象也。</p>
<p>蒙亨，以亨行时中也。</p>
<p>荀爽曰：此本艮卦也。案：二进居三，三降居二。刚柔得中，故能通。发蒙时，令得进中矣。故曰“蒙亨，以亨行时中也”。</p>
<p>匪我求童蒙，</p>
<p>陆绩曰：六五阴爻，在蒙暗。蒙又体艮，少男，故曰“童蒙”。</p>
<p>童蒙求我，志应也。</p>
<p>荀爽曰：二与五志相应也。</p>
<p>初筮告，以刚中也。</p>
<p>崔觐曰：以二刚中，能发于蒙也。</p>
<p>再三渎，渎则不告，渎蒙也。</p>
<p>荀爽曰：再三，谓三与四也。皆乘阳，不敬，故曰“渎”。渎不能尊阳，蒙气不除，故曰“渎蒙也”。</p>
<p>蒙以养正，圣功也。</p>
<p>虞翻曰：体颐，故养。五多功。圣谓二，二志应五，变得正而亡其蒙，故“圣功也”。</p>
<p>干宝曰：武王之崩，年九十三矣。而成王八岁，言天后成王之年，将以养公正之道，而成三圣之功。</p>
<p>《象》曰：山下出泉，蒙。</p>
<p>虞翻曰：艮为山，震为出，坎象流出，故“山下出泉”。</p>
<p>君子以果行育德。</p>
<p>虞翻曰：君子谓二。艮为果，震为行。育，养也。二至上有颐养象，故“以果行育德”也。</p>
<p>初六：发蒙，利用刑人，用说桎梏，以往吝。</p>
<p>虞翻曰：发蒙之正，初为蒙始，而失其位。发蒙之正以成兑，兑为刑人，坤为用，故曰“利用刑人”矣。坎为穿木，震足艮手，互与坎连，故称“桎梏”。初发成兑，兑为说，坎象毁坏，故曰“用说桎梏”。之应历险，故“以往吝”。吝，小疵也。</p>
<p>《象》曰：利用刑人，以正法也。</p>
<p>虞翻曰：坎为法，初发之正，故“正法也”。</p>
<p>干宝曰：初六戊寅，平明之时，天光始照，故曰“发蒙”。此成王始觉周公至诚之象也。坎为法律，寅为贞廉，以贞用刑，故“利用刑人”矣。此成王将正四国之象也。说，解也。正四国之罪。宜释周公之党，故曰“用说桎梏”。既感金滕之文，追恨昭德之晚，故曰“以往吝”。初二失位，吝之由也。</p>
<p>九二：包蒙，吉。纳妇，吉。子克家。《象》曰：子克家，刚柔接也。</p>
<p>虞翻曰：坤为包。应五据初，初与三四同体，包养四阴，故“包蒙，吉”。震刚为夫，伏巽为妇，二以刚接柔，故“纳妇，吉”。二称家。震，长子，主器者。纳妇成初。故有“子克家”也。</p>
<p>六三：勿用娶女，见金夫，不有躬，无攸利。</p>
<p>虞翻曰：谓三诫上也。金夫谓二。初发成兑，故三称“女”。兑为见。阳称金。震为夫。三逆乘二阳，所行不顺，为二所淫。上来之三，陟阴。故曰“勿用娶女，见金夫”矣。坤身称躬，三为二所乘，兑泽动下，不得之应，故“不有躬”。失位多凶，故“无攸利”也。</p>
<p>《象》曰：勿用娶女，行不顺也。</p>
<p>虞翻曰：失位乘刚，故“行不顺也”。</p>
<p>六四：困蒙，吝。《象》曰：困蒙之吝，独远实也。</p>
<p>王弼曰：阳称实也。独远于阳，处两阴之中，暗莫之发，故曰“困蒙”也。困于蒙昧，不能比贤以发其志，亦鄙矣，故曰“吝”。</p>
<p>六五：童蒙，吉。</p>
<p>虞翻曰：艮为童蒙，处贵承上，有应于二，动而成巽，故“吉”也。</p>
<p>《象》曰：童蒙之吉，顺以巽也。</p>
<p>荀爽曰：顺于上，巽于二，有似成王任用周召也。</p>
<p>上九：击蒙，不利为寇，利御寇。</p>
<p>虞翻曰：体艮为手，故“击”。谓五巳变，上动成坎，称寇。而逆乘阳，故“不利为寇”矣。御，止也。此寇谓二。坎为寇，巽为高，艮为山，登山备下，顺有师象，故“利御寇”也。</p>
<p>《象》曰：利用御寇，上下顺也。</p>
<p>虞翻曰：自上御下，故“顺”也。</p>
<p>《序卦》曰：物稚不可不养也。故受之以需。需者，饮食之道也。</p>
<p>干宝曰：需，坤之游魂也。云升在天，而雨未降，翱翔东西，须之象也。王事未至，饮宴之日也。夫坤者，地也；妇人之职也；百谷果蓏之所生，禽兽鱼鳖之所托也；而在游魂变化之家，即烹爨腥实以为和味者也。故曰“需者，饮食之道也”。</p>
<p>(乾下坎上)。需：有孚，光亨，贞吉。</p>
<p>虞翻曰：大壮四之五。孚谓五。离日为光。四之五，得位正中。故“光亨”。“贞吉”，谓“壮于大舆之辐也”。</p>
<p>利涉大川。</p>
<p>何妥曰：大川者，大难也。须之待时，本欲涉难，既能以信而待，故可以“利涉大川”矣。</p>
<p>《彖》曰：需，须也。险在前也，</p>
<p>何妥曰：此明得名由于坎也。坎为险也。有险在前，不可妄涉，故须待时然后动也。</p>
<p>刚健而不陷。其义不困穷矣。</p>
<p>侯果曰：乾体刚健，遇险能通，险不能险，义不穷也。</p>
<p>需，有孚，光亨，贞吉。位乎天位，以正中也。</p>
<p>蜀才曰：此本大壮卦。</p>
<p>案：六五降四，有孚，光亨，贞吉。九四升五，位乎天位，以正中也。</p>
<p>利涉大川，往有功也。</p>
<p>虞翻曰：谓二失位，变而涉坎，坎为大川。得位应五，故“利涉大川”。五多功，故“往有功也”。</p>
<p>《象》曰：云上于天，需。</p>
<p>宋衷曰：云上于天，须时而降也。</p>
<p>君子以饮食宴乐。</p>
<p>虞翻曰：君子谓乾。坎水兑口。水流入口为饮。二失位，变体噬嗑，为食，故“以饮食”。阳在内，称宴。大壮，震为乐，故“宴乐”也。</p>
<p>初九：需于郊，利用恒，无咎。</p>
<p>干宝曰：郊，乾坎之际也。既已受命，进道北郊，未可以进，故曰“需于郊”。处不避污，出不辞难，臣之常节也。得位有应，故曰“利用恒”。虽小稽留，终于必达，故曰“无咎”。</p>
<p>《象》曰：需于郊，不犯难行也。利用恒无咎，未失常也。</p>
<p>王弼曰：居需之时，最远于险；能抑其进，不犯难行；虽不应几，可以保常，故“无咎”。</p>
<p>九二：需于沙，小有言，终吉。</p>
<p>虞翻曰：沙谓五。水中之阳称沙也。二变之阴，称小。大壮震为言，兑为口。四之五，震象半见，故“小有言”。二变应之，故“终吉”。</p>
<p>《象》曰：需于沙，衍在中也。</p>
<p>虞翻曰：衍，流也。中谓五也。</p>
<p>荀爽曰：二应于五，水中之刚，故曰“沙”。知前有沙漠。而不进也。体乾处和，美德优衍在中，而不进也。</p>
<p>虽小有言，以吉终也。</p>
<p>荀爽曰：二与四同功，而三据之，故“小有言”。乾虽在下，终当升上，二当居五，故“终吉也”。</p>
<p>九三：需于泥，致寇至。</p>
<p>荀爽曰：亲与坎接，故称“泥”。须止不进，不取于四，不致寇害。</p>
<p>《象》曰：需于泥，灾在外也。</p>
<p>崔觐曰：泥近乎外者也。三逼于坎，坎为险盗，故“致寇至”。是灾在外也。</p>
<p>自我致寇，敬慎不败也。</p>
<p>虞翻曰：离为戎，乾为敬。阴消至五遁，臣将弑君。四上壮坤，故“敬慎不败”。</p>
<p>六四：需于血，出自穴。</p>
<p>案：六四体坎。坎为云，又为血卦。血以喻阴。阴体卑弱，宜顺从阳，故曰“需于血”。</p>
<p>《九家易》曰：云从地出，上升于天。自地出者，莫不由穴。故曰“需于血，出自穴”也。</p>
<p>《象》曰：需于血，顺以听也。</p>
<p>王弼曰：穴者，阴之路也。四处坎始，居穴者也。九三刚进，四不能距，见侵则避，顺以听命也。</p>
<p>《九家易》曰：云欲升天，须时当降。顺以听五，五为天也。</p>
<p>九五：需于酒食，贞吉。</p>
<p>荀爽曰：五互离，坎水在火上，酒食之象。需者，饮食之道。故坎在需家，为酒食也。云须时欲降，乾须时当升。五有刚德，处中居正。故能帅群阴，举坎以降。阳能正居其所，则吉。故曰“需于酒食”也。</p>
<p>《象》曰：酒食贞吉，以中正也。</p>
<p>《九家易》曰：谓乾二当升五，正位者也。</p>
<p>卢氏曰：沈湎则凶，中正则吉也。</p>
<p>上六：入于穴，</p>
<p>荀爽曰：需道已终，云当下入穴也。云上升极，则降而为雨，故《诗》云：朝跻于西，崇朝其雨，则还入地，故曰“入于穴”。云雨入地，则下三阳动而自至者也。</p>
<p>有不速之客三人来，敬之终吉。</p>
<p>荀爽曰：三人，谓下三阳也。须时当升，非有召者，故曰“不速之客”焉。乾升在上，君位以定；坎降在下，当循臣职。故“敬之终吉”也。</p>
<p>《象》曰：不速之客来，敬之终吉。虽不当位，未大失也。</p>
<p>荀爽曰：上降居三，虽不当位，承阳有实，故“终吉”，无“大失”矣。</p>

</div>
</div>

<!-- 文档信息 -->
<div class="post-foot">
  <h3>文档信息</h3>
  <ul>
    <li>版权声明：自由转载-非商用-非衍生-保持署名（
      <a href="http://creativecommons.org/licenses/by-nc-nd/3.0/deed.zh">创意共享3.0许可证</a>）
    </li>
    <li>作者：Lian</li>
    <li>日期：2017年10月22日 16:10</li>
  </ul>
</div>
      


<div class="content-comment">
  <h2>留言</h2>
  
  
<div id="" class="item-comment">
  <p class="author">
    
    lian <span>说：</span>
  </p>

  <div class="content">
      <blockquote>
        <pre>引用xiaotian044500的发言：</pre>
        看来这么想的不在少数啊, 确实挺像的.
        </blockquote>
        哈哈
  </div>
    
</div>
		
</div>

<!-- 评论输入组件，填写数据：留言，称呼，电子邮件 -->

<div class="form-comment">
  <h2>
		我要发表看法
	</h2>


	<form method="post" action="" 
	 onsubmit="return pleaseWait()">
	 <!-- 留言正文 -->
	 
		
<p>
	<label for="comment-content">
		您的留言:
	</label>
</p>

<p>
	<textarea 
	id="comment-content" 
	name="content" 
	rows="10" cols="50">
	</textarea>
</p>

		<!-- 姓名 -->
	 
		
<p>
	<label for="comment-author">
		您的大名:
	</label>
</p>

<p>
	<input 
	id="comment-author" 
	name="author" 
	size="30" 
	value=""
	pattern="^.*+$"
	required
	>
	<span class="hint">
			 «-必填
	</span
</p>


		<!-- 微信 -->
	 
		
<p>
	<label for="comment-wechat">
		您的微信:
	</label>
</p>

<p>
	<input 
	id="comment-wechat" 
	name="wechat" 
	size="30" 
	value=""
	pattern="^[a-zA-Zd_]{5,}$"
	
	>
	<span class="hint">
			 «-选填，不公开
	</span
</p>


		<!-- 电子邮箱 -->
		
		
<p>
	<label for="comment-email">
		电子邮箱：
	</label>
</p>

<p>
	<input 
	id="comment-email" 
	name="email" 
	size="30" 
	value=""
	pattern="^[a-zA-Z0-9_-]+@[a-zA-Z0-9_-]+(.[a-zA-Z0-9_-]+)+$"
	
	>
	<span class="hint">
			 «-选填，不公开
	</span
</p>


		<p>
			<input type="submit" class="submit-button" value="发表">
			<span class="hint"> «- 点击按钮</span>
		</p>
	</form>

</div>


<!-- data:{
	name:'',
	type:'passwor',
	label:'您的大名',
	hint:'',
	pattern:'[A-z]{3}',
	required:"required"
} -->

<div class="footer">
  Copyright @ <a href="/">lian</a> | 2009-2018
</div>
</div>
</body>

</html>

